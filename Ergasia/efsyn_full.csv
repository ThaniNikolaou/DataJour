site,url,section,title,date,author,full_text,datetime
efsyn.gr,https://www.efsyn.gr/politiki/antipoliteysi/396946_en-meso-entonon-zymoseon-synedriazei-i-politiki-grammateia-toy-syriza,ΑΝΤΙΠΟΛΙΤΕΥΣΗ,Εν μέσω έντονων «ζυμώσεων» συνεδριάζει η Πολιτική Γραμματεία του ΣΥΡΙΖΑ,2023-07-09 20:19, efsyn.gr ,"Κλιμακώνονται οι διεργασίες για την «επόμενη μέρα» στο κόμμα της αξιωματικής αντιπολίτευσης, μετά το βαρύ αποτέλεσμα στις εθνικές εκλογές και την απόφαση του Αλέξη Τσίπρα να παραιτηθεί από την ηγεσία του ΣΥΡΙΖΑ-ΠΣ.  Στο πλαίσιο αυτό η Πολιτική Γραμματεία θα συνεδριάσει τη Δευτέρα, κατά την οποία αναμένονται να κατατεθούν προτάσεις από τις διάφορες τάσεις του κόμματος, οι οποίες θα συζητηθούν στην Κεντρική Επιτροπή που θα ακολουθήσει. Επίσης, θα οριστεί νέος εκπρόσωπος Τύπου, μετά την αποχώρηση της Πόπης Τσαπανίδου, ενώ θα συζητηθεί και το ζήτημα των υποψηφιοτήτων για τις αυτοδιοικητικές εκλογές του Οκτωβρίου. Σύμφωνα με το χρονοδιάγραμμα, ακολουθεί η κρίσιμη συνεδρίαση της Κεντρικής Επιτροπής στο τέλος της εβδομάδας (15-16 Ιουλίου) –όπου αναμένεται να ξεκαθαρίσει το τοπίο και για τις υποψηφιότητες για τη θέση του προέδρου του κόμματος–, το διαρκές συνέδριο στα τέλη Αυγούστου, η εκλογή ηγεσίας τον Σεπτέμβριο και ένα νέο συνέδριο μέχρι τον ερχόμενο Νοέμβριο. Στο πλαίσιο των διεργασιών, δεν απουσιάζουν το εσωκομματικό παιχνίδι ανάμεσα στις τάσεις, οι ζυμώσεις και οι διαβουλεύσεις, καθώς και οι δηλώσεις στελεχών, οι διαρροές και τα δημοσιεύματα που θέτουν υπό αμφισβήτηση τον οδικό χάρτη και την τήρηση του χρονοδιαγράμματος που έχει ήδη οριστεί. Χαρακτηριστική είναι η επιστολή που έστειλε προς τα μέλη της Κεντρικής Επιτροπής ο Διονύσης Τεμπονέρας, ο οποίος ζήτησε τη μετάθεση των κρίσιμων εξελίξεων για μετά τις αυτοδιοικητικές εκλογές. Επίσης, σε συνέντευξή του στην «Εφ.Συν. Σαββατοκύριακο», ο Δ. Τεμπονέρας σημείωνε με νόημα πως το κόμμα «έχει μπροστά του μια κρίσιμη εκλογική μάχη, αυτήν των αυτοδιοικητικών εκλογών. Αν δεν αναλύσει τις αιτίες της ήττας στις βουλευτικές εκλογές, είναι πολύ πιθανό με την ίδια συνταγή να προκύψουν παρόμοια αποτελέσματα». Σε κάθε περίπτωση δεν λείπει η εσωστρέφεια, καθώς η παραίτηση του Αλέξη Τσίπρα –ο οποίος λειτουργούσε ως συγκολλητική ουσία μεταξύ των διάφορων τάσεων στο κόμμα– έφερε στο προσκήνιο τις διαφοροποιήσεις των στελεχών, που φτάνουν μέχρι την πολιτική ταυτότητα που επιθυμούν να έχει το κόμμα την επόμενη μέρα. Σημειώνεται ότι σε όλες αυτές τις διαδικασίες, ο Αλέξης Τσίπρας δεν φέρεται διατεθειμένος να αναμειχθεί ενεργά.  Όσο για τα πρόσωπα που θα διεκδικήσουν το χρίσμα, μέχρι στιγμής τίποτα δεν θεωρείται δεδομένο, ενώ δεν αποκλείονται και οι εκπλήξεις. Πάντως, τα πρόσωπα που φαίνονται ως επικρατέστερα να είναι υποψήφια στην κούρσα της διαδοχής, είναι η Έφη Αχτσιόγλου (που συγκεντρώνει θετικά σχόλια από όλες τις τάσεις), ο Νίκος Παππάς (από τους πυλώνες της Κίνησης Μελών) και ο Ευκλείδης Τσακαλώτος. Ερωτηματικό παραμένει ο Παύλος Πολάκης, ο οποίος δεν έχει επιβεβαιώσει αλλά ούτε διαψεύσει τα όσα ακούγονται σχετικά με το ενδεχόμενο να είναι υποψήφιος.",2023-07-09 20:19:00
efsyn.gr,https://www.efsyn.gr/politiki/antipoliteysi/396925_syriza-proedros-prin-i-meta-tis-aytodioikitikes,ΑΝΤΙΠΟΛΙΤΕΥΣΗ,ΣΥΡΙΖΑ: Πρόεδρος πριν ή μετά τις αυτοδιοικητικές;,2023-07-09 13:09, efsyn.gr ,"Σε πλήρη εξέλιξη οι διεργασίες για την επόμενη ημέρα στην Κουμουνδούρου με το ζήτημα των fast track διαδικασιών να συνεχίζει να προκαλεί συζητήσεις. Η Πολιτική Γραμματεία θα συνεδριάσει εκ νέου αύριο, Δευτέρα, με οδηγό την πλειοψηφική απόφαση της προηγούμενης συνεδρίασης για εκλογή προέδρου τον Σεπτέμβριο και συνέδριο το Νοέμβριο, με το βλέμμα στην Κεντρική Επιτροπή της επόμενης εβδομάδας. Εκεί, εξάλλου, αναμένεται να ξεκαθαρίσει το τοπίο και για τις υποψηφιότητες για τη θέση του προέδρου του κόμματος. Σημειώνεται ότι η Πολιτική Γραμματεία αναμένεται να ορίσει και νέο εκπρόσωπο Τύπου του κόμματος, μετά την παραίτηση της Πόπης Τσαπανίδου. Οι ζυμώσεις και οι διαβουλεύσεις είναι πυρετώδεις, ενώ ακόμη υπάρχουν καθαρές διαφωνίες για το χρονοδιάγραμμα που έχει τεθεί. Μέσα σε αυτό το πλαίσιο ήρθε και η σημερινή επιστολή του Διονύση Τεμπονέρα προς τα μέλη της Κεντρικής Επιτροπής, με την οποία ζητά τη μετάθεση των κρίσιμων εξελίξεων για μετά τις αυτοδιοικητικές εκλογές του Οκτώβρη. Ο επικεφαλής της εκλογικής επιτροπής του ΣΥΡΙΖΑ λέει όχι σε fast track διαδικασίες «μόνο και μόνο για να εξυπηρετηθούν ιδιοτελείς πολιτικές σκοπιμότητες» και προτείνει συνέδριο επανίδρυσης του κόμματος και εκλογή νέου προέδρου μετά από την επόμενη μάχη της κάλπης. Ανάμεσα σε άλλα ο Διονύσης Τεμπονέρας στην επιστολή του αναφέρει «πού αλλού ακούστηκε τα πρόσωπα να προσδιορίζουν τις πολιτικές και όχι το αντίστροφο; Να μας πει η κοινωνία, από ποιους θέλει να εκπροσωπηθεί και πρώτοι εμείς, για το καλό του νέου εγχειρήματος, να αποδεχθούμε, ότι ενδεχομένως το «νέο» μπορεί να μην μας περιλαμβάνει, σε θέσεις ευθύνης. Να αποδείξουμε τελικά, ότι ο σκοπός, η ""Υπόθεση"" είναι πάνω από τα πρόσωπα και το συμφέρον τους», ενώ σε άλλο σημείο τονίζει «το εξάμηνο μετά την ήττα, μοιραία δεν επηρεάζει δραματικά το πολιτικό σκηνικό και πρέπει να αξιοποιηθεί, για διαδικασίες». Σημειώνεται ότι το στέλεχος του ΣΥΡΙΖΑ σε συνέντευξή του στην «Εφ.Συν. Σαββατοκύριακο» ανέφερε ότι το κόμμα «έχει μπροστά του μια κρίσιμη εκλογική μάχη, αυτήν των αυτοδιοικητικών εκλογών. Αν δεν αναλύσει τις αιτίες της ήττας στις βουλευτικές εκλογές, είναι πολύ πιθανό με την ίδια συνταγή να προκύψουν παρόμοια αποτελέσματα. Η μάχη των αυτοδιοικητικών εκλογών δεν αποτελεί μια χωριστή συζήτηση. Αφορά τη στρατηγική, το ύφος, την απεύθυνση, τις συμμαχίες, τελικά την πολιτική ταυτότητα και φυσιογνωμία του φορέα». «Η χώρα έχει ανάγκη από ένα πολιτικό σχέδιο που θα ακουμπάει στο σήμερα. Σε μια εποχή αλλεπάλληλων κρίσεων και τεκτονικών αλλαγών η νέα μεγάλη Αριστερά, ο δημοκρατικός χώρος, οφείλει να απαντήσει στο πώς σκέφτεται την ανάπτυξη της χώρας, στο πώς θα αντιμετωπίσει τις προκλήσεις που θέτουν οι νέες τεχνολογίες, η μετανάστευση, η κλιματική αλλαγή, η τεχνητή νοημοσύνη, η κρίση εκπροσώπησης. Οποιος καταφέρει και ανταποκριθεί σε αυτή την ανάγκη, θα προσφέρει σημαντικές υπηρεσίες στον προοδευτικό χώρο» τονίζει σε άλλο σημείο. Για μια νέα προοδευτική πολιτική πλειοψηφία Ο διπολικός κόσμος έκλεισε τον κύκλο του τη δεκαετία του ’90 και ο νέος κόσμος είναι πολυπολικός, με το γεωπολιτικό κέντρο βάρους, να μετατίθεται από τον Ατλαντικό, στον Ειρηνικό. Υπέρτατη δύναμη, έχει αναδειχθεί μια παγκόσμια οικονομική ελίτ. Παράλληλα με την αντίθεση κεφαλαίου - εργασίας, προβάλλει και μια νέα μορφή της, μεταξύ παραγωγικού και χρηματοπιστωτικού κεφαλαίου. Η Ευρώπη των εθνών-κρατών είναι δύσκολο να μετεξελιχθεί, στις παρούσες συνθήκες, σε ομοσπονδία. Στον πολυπολικό κόσμο που ανατέλλει, είναι αναγκασμένη να τοποθετηθεί υπαρξιακά. Αν δηλαδή θα αποτελέσει έναν ισχυρό παγκόσμιο πόλο, καθώς ενδεχόμενη αδυναμία της, θα ισοδυναμεί με υποβάθμισή της στον παγκόσμιο καταμερισμό εργασίας, με σημαντικές επιπτώσεις για τις χώρες του Νότου και ιδιαίτερα για την Ελλάδα. Στη Ν.Α. Ευρώπη, τη Μεσόγειο, τα Βαλκάνια και τη Μέση Ανατολή εξελίσσονται γεωστρατηγικού χαρακτήρα ανακατατάξεις, που σχετίζονται με τον υπό διαμόρφωση νέο κόσμο. Στην Ελλάδα η διπλή ήττα των εκλογών για τον ΣΥΡΙΖΑ και για τις προοδευτικές δυνάμεις, είναι μια ήττα «στρατηγική». Είναι μια εκλογική συντριβή, η οποία απαιτεί εις βάθος ανάλυση, μελέτη και επεξεργασίες. Ο ΣΥΡΙΖΑ στις τελευταίες εκλογές, έχασε το 50% της δύναμης του, σε σχέση με το 2015. Όλες οι κοινωνικές ομάδες, ανεξαρτήτως γεωγραφικού ή άλλου προσδιορισμού, αποδοκίμασαν ένα κόμμα, που δεν βρισκόταν στα έδρανα της κυβέρνησης, αλλά σε αυτά της αντιπολίτευσης. Για πρώτη φορά στην μεταπολιτευτική ιστορία, ο χώρος δεξιά του κέντρου, είναι μεγαλύτερος από τον χώρο στα αριστερά του. Οι πολίτες προσήλθαν στην κάλπη, για να εκφράσουν την πολιτική δυσαρέσκεια και την αποδοκιμασία τους προς τον ΣΥΡΙΖΑ, τιμωρώντας τον για την ιδεολογική, προγραμματική και οργανωτική του ανεπάρκεια. Μαζί του, καταδίκασαν συμπεριφορές, προγράμματα και πολιτικές αδυναμίες, δίνοντας ξεκάθαρη εντολή πολιτικής ανανέωσης, σε επίπεδο προσώπων αλλά και ιδεών. Οφείλουμε συνεπώς να αναμετρηθούμε με την αλήθεια και να αναλάβουμε τηνπολιτική ευθύνη. Αν θέλουμε να γίνουμε μέρος της λύσης, πρέπει να αναγνωρίσουμε, ότι υπήρξαμε μέρος του προβλήματος, παρά τα σημαντικά επιτεύγματα της περιόδου της τετραετούς διακυβέρνησης. Δεν είναι εύκολο σε μερικές γραμμές, να πει κανείς τι πρωτο-έφταιξε ή να κάνει ένα σοβαρό απολογισμό. Αυτό θα απαιτήσει βαθύτερη ανάλυση, επεξεργασίες, μελέτη και συλλογική σκέψη, για να εξαχθούν κρίσιμα και χρήσιμα συμπεράσματα για τη συνέχεια. Αυτή είναι μια διαδικασία, που πρέπει να απασχολήσει ένα μαζικό, δυναμικό και ανοιχτό στην κοινωνία, συνέδριο. Πέρα όμως από τα αίτια της ήττας, αυτό που πρέπει να μας προβληματίσει περισσότερο, είναι γιατί δεν προβλέψαμε το αποτέλεσμα των εκλογών, της 21ης Μαΐου. Βεβαίως, ο διεθνής αρνητικός συσχετισμός, η συντηρητική στροφή μιας κοινωνίας χαμηλών προσδοκιών, η «μιντιακή» υπεροπλία του αντιπάλου, τα γνωστά επιχειρηματικά συμφέροντα και η «διαπλοκή», επέδρασσαν καθοριστικά στο εκλογικό αποτέλεσμα, όμως τα αίτια της ήττας, θα πρέπει να τα αναζητήσουμε κυρίως, στις δικές μας αδυναμίες και λάθη. Πρέπει να αναγνωρίσουμε, ότι ο ΣΥΡΙΖΑ-Π.Σ. είμαι μακριά από τις διεργασίες, που συντελούνται στην ελληνική κοινωνία, τα τελευταία χρόνια. Η πρόσκαιρη ριζοσπαστικοποίηση της ελληνικής κοινωνίας, το «κύμα» του 2012, η αδυναμία της Αριστεράς που ερχόταν στην εξουσία, να αρθρώσει ολοκληρωμένη ιδεολογικοπολιτική πλατφόρμα εξουσίας, το «τραύμα» και ο συμβιβασμός του 2015, η κυβερνητική θητεία 2015-2019, το αντι-ΣΥΡΙΖΑ μέτωπο, η αντιπολιτευτική τακτική της τελευταίας τετραετίας, είναι επεισόδια μιας διαρκούς αδυναμίας του ΣΥΡΙΖΑ-ΠΣ, να συνδεθεί με τις μάζες αλλά και να αποκτήσει, στοιχειώδη ιδεολογικοπολιτική φυσιογνωμία. Η ανυπαρξία στο συνδικαλιστικό χώρο, στη νεολαία, στην αυτοδιοίκηση, είναι εκκωφαντική. Το μήνυμα απομονωμένο από την κοινωνία, μοιραία γίνεται «θολό» αφού δεν ακουμπά, στα πραγματικά επίδικα. Ο πολιτικός καιροσκοπισμός γεννάει πολιτική αναξιοπιστία και συνεπακόλουθα, δεν μπορεί να αποτυπώσει, μια σαφή πολιτική φυσιογνωμία. Οφείλουμε να παραδεχτούμε, ότι ο ΣΥΡΙΖΑ έχει βαθιά κρίση πολιτικής ταυτότητας. Όλα τα παραπάνω, δεν είναι απλές διαπιστώσεις. Παράγουν πολιτικό αποτέλεσμα και πρέπει να μας οδηγήσουν σε κρίσιμες διεργασίες και υπαρξιακές αποφάσεις. Είναι τέτοιες οι αποφάσεις αυτές, που μας οδηγούν στην εξαγωγή συμπερασμάτων καθοριστικών για το μέλλον. Ο «οδικός χάρτης» της επόμενης μέρας, μπορεί να προκύψει μόνο, αν γίνει ειλικρινής και ψύχραιμη αποτίμηση του εκλογικού αποτελέσματος. Εκτός όμως από την αυτοκριτική, χρειαζόμαστε και προοπτική: Ο νέος ΣΥΡΙΖΑ, το νέο μεγάλο κόμμα της Προοδευτικής παράταξης, χρειάζεται ένα συνέδριο απολογισμού, ταυτότητας, θέσεων, πολιτικής φυσιογνωμίας και στρατηγικής. Πρέπει να γίνει διάλογος στη βάση, να μιλήσουν δημοκρατικά όλα τα μέλη του κόμματος. Να μιλήσουν για όλα, για την κατεύθυνση, για το ύφος, για το πολιτικό σχέδιο, για τις σύγχρονες αντιθέσεις και τις διαιρετικές τομές, για το μοντέλο του κόμματος, για τις νέες προκλήσεις του αιώνα μας.Πρέπει να «λάμψει» η δημοκρατία. Τα μέλη, να πάρουν το νέο φορέα στα χέρια τους, ο νέος φορέας να γίνει υπόθεση όλης της κοινωνίας και όχι μιας περίκλειστης γραφειοκρατίας. Εάν η πολιτική πρέπει να προσδιορίσει τα πρόσωπα και τους ρόλους, είναι ανάγκη να διαμορφωθεί μια πολιτική πλατφόρμα, με τη μορφή της alternative, που θα ανοίγει προοπτικές ενοποίησης της ευρύτερης κοινωνικής πλειοψηφίας, σε προοδευτική κατεύθυνση. Η πλατφόρμα αυτή πρέπει να είναι αρθρωμένη ιδεολογικά, πολιτικά, προγραμματικά και οργανωτικά. Α.ΙΔΕΟΛΟΓΙΚΑ, δεν έχουμε άλλη διέξοδο παρά να οδηγηθούμε σε υπέρβαση και σύνθεση. Επειδή ο καθένας μας έχει συγκεκριμένη αφετηρία συμμετοχής όσον αφορά τα ιδεολογικά ρεύματα της Αριστεράς και εν πολλοίς προσδιορίζεται από αυτήν, είναι αναγκαίο η σύνθεση να γίνεται στη βάση των νέων διαιρετικών τομών, που επισυμβαίνουν στον κόσμο. Γίνεται μεγάλη συζήτηση για τον πολιτικό προσανατολισμό του ΣΥΡΙΖΑ. Αν δηλαδή, πρέπει να στραφεί προς την κεντροαριστερά ή τη παραδοσιακή αριστερά. Πρόκειται για ψευτοδίλημμα. Πρέπει να πάμε σε μια νέα μεγάλη δημοκρατική και προοδευτική παράταξη, που θα ενσωματώνει τις θετικές εμπειρίες του παρελθόντος. Χρειαζόμαστε ένα μίγμα ρεαλισμού και ριζοσπαστισμού, που θα ανοίγει δρόμους προς τον στρατηγικό στόχο: Τον μετασχηματισμό της κοινωνίας, στη βάση της κοινωνικής δικαιοσύνης. Μπορούμε και πρέπει να στοχεύσουμε σε ένα πλαίσιο (alternative) που θα κατατείνει σε μια σύγχρονη κυβερνώσα δημοκρατική προοδευτική παράταξη. Σε ένα σύγχρονο φορέα, τόπο συνάντησης όλων των ρευμάτων, όπως είναι για παράδειγμα του δημοκρατικού σοσιαλισμού, της Αριστεράς, της οικολογίας, των ατομικών δικαιωμάτων κτλ. Β. ΠΟΛΙΤΙΚΑ, στη χώρα μας και στον ευρύτερο Ευρωπαϊκό χώρο, τα συμπιεσμένα εξ αιτίας της κρίσης μεσαία και φτωχά λαϊκά στρώματα, μετατοπίζονται εκλογικά σε λαϊκίστικες ή ακροδεξιές εκλογικές συμπεριφορές. Συνεπώς η πάλη κατά του φασισμού ανάγεται σε μια διαρκή μάχη, υπέρ της κοινωνίας. Η βασική διαιρετική τομή στον άξονα «αριστερά- δεξιά» ίσχυε, ισχύει και θα ισχύει, όσο υπάρχουν εκμεταλλευτές και εκμεταλλευόμενοι, ισχυροί και ανίσχυροι. Φαίνεται όμως να διαμορφώνεται και μια νέα διαιρετική τομή, που αφενός είναι ο φόβος, η ανασφάλεια, τα κοινωνικά στερεότυπα του παρελθόντος και αφετέρου η ελπίδα, η αναζήτησή για το καινούργιο. Ιστορικά, μετά τη μεταπολίτευση υπήρχε πάντα στη χώρα προοδευτική, δημοκρατική, κοινωνική πλειοψηφία. Το διακύβευμα για το πολιτικό προσωπικό του ευρύτερου δημοκρατικού χώρου, είναι αν αυτή η κοινωνική πλειοψηφία, μπορεί να μετεξελιχθεί, σε πολιτική πλειοψηφία. Η κοινωνία μας υφίσταται συνθήκες κρίσης. Η κρίση δεν είναι μόνο οικονομική, είναι κυρίως, κρίση αξιών. Οι ιδέες μας δεν απαντούν απαραίτητα στα μεγάλα νέα ζητήματα. Χρειάζεται ένα σύγχρονο οπλοστάσιο ιδεών για να θωρακιστούμε αλλά και να απαντήσουμε στις νέες προκλήσεις. Ο ΣΥΡΙΖΑ ΠΣ και όχι μόνο, γενικότερα ο ευρύτερος προοδευτικός χώρος, δεν μπορεί παρά να έχει ισχυρά, πατριωτικά χαρακτηριστικά. Πρέπει να ενώσει το «κοινωνικό» με το «εθνικό» ζήτημα. Το υπηρέτησε άλλωστε διαχρονικά σε όλους τους εθνικοαπελευθερωτικούς αγώνες. Βασικός προσανατολισμός πρέπει να είναι η εγγύηση του υφιστάμενου status των συνόρων, στα Βαλκάνια και την ΝΑ Μεσόγειο. Η Ελλάδα με βάση τις νέες γεωστρατηγικές αναδιαμορφώσεις πρέπει να είναι πυλώνας ειρήνης, φιλίας και ανάπτυξης στη περιοχή. Γέφυρα διαλόγου με την Ευρωπαϊκή Ένωση και αυτό, προϋποθέτει πολυδιάστατη εξωτερική πολιτική. Με βάση τα νέα δεδομένα του πολυπολικού πλέον κόσμου, δεν μπορεί να είναι άνευ όρων δεδομένος σύμμαχος σε επιδιώξεις κρατών ή οργανισμών, αν αυτές δεν υπηρετούν τα εθνικά συμφέροντα. Η κοινοβουλευτική δημοκρατία ως πολίτευμα, παρουσιάζει και αδυναμίες, είναι όμως ότι καλλίτερο έχουμε, για τον τρόπο λειτουργίας μιας οργανωμένης κοινωνίας . Σήμερα όμως οι πολίτες θεωρούν δεδομένα τα πλεονεκτήματα της και την απαξιώνουν, με τη μη συμμετοχή. Αποχή που υπερβαίνει ακόμα και το 50% εγείρει θέματα ενδυνάμωσης της. Το φαινόμενο γίνεται ακόμη πιο έντονο και ανησυχητικό στο χώρο της νεολαίας. Δεν ευθύνονται οι νέοι άνθρωποι, αλλά το ίδιο το πολιτικό σύστημα, που αδυνατεί να διαμορφώσει όραμα συμπερίληψης και συμμετοχής, στο οποίο ο κάθε πολίτης θα βλέπει την εικόνα του. Μεγάλο ζητούμενο είναι αν ο ΣΥΡΙΖΑ, θα αποδείξει, ότι δεν ήταν παρένθεση. Και για να το αποδείξει αυτό, χρειάζονται νέες ιδέες. Πιθανά η έλλειψη νέων μεγάλων ιδεών, να ερμηνεύει και το τεράστιο ποσοστό της αποχής. Γ. ΠΡΟΓΡΑΜΜΑΤΙΚΑ,ο ΣΥΡΙΖΑ πρέπει να συνδεθεί ξανά με τον Ελληνικό λαό ,μέσω των προγραμματικών του θέσεων. Πριν 2 χρόνια, ο ΣΥΡΙΖΑ μέσα από πανελλήνια συνδιάσκεψη, κατέληξε σε προγραμματικές θέσεις, οι οποίες δεν αξιοποιήθηκαν επαρκώς, στην πορεία προς τις εκλογές.Οι εξελίξεις είναι πολύ γρήγορες και είναι προφανές, ότι οι οποίες θέσεις και επεξεργασίες, χρήζουν επικαιροποίησης και αναδιαμόρφωσης. Είναι επιβεβλημένο στα πλαίσια του επικείμενου συνεδρίου, να ανοίξει κύκλος διαλόγου με όλους τους μαζικούς φορείς,επαγγελματικές ενώσεις, συνδικάτα, δεξαμενές σκέψης, ακόμα και με άλλους πολιτικούς σχηματισμούς. Η νέα εποχή θέτει ερωτήματα και η παγκόσμια κοινότητα, αναζητά απαντήσεις: Ο δημοκρατικός χώρος, πρέπει να μιλήσει για την βιώσιμη οικονομική ανάπτυξη, για την διεύρυνση της παραγωγικής βάσης, με δίκαιη συμμετοχή των συντελεστών, για την ευρωπαϊκή σύγκλιση, με όρους κοινωνικής συνοχής. Το δημογραφικό πρόβλημα της χώρας, που έχει λάβει εκρηκτικές διαστάσεις πρέπει να αντιμετωπισθεί με επίκαιρες θέσεις, ως ζήτημα εθνικό και ουσιαστικό. Η κλιματική κρίση είναι παρούσα και είναι απειλή για όλους. Οι νέες προκλήσεις της εποχής, η τεχνητή νοημοσύνη, οι καινούργιες τεχνολογίες, οι αλλαγές στις σύγχρονες μορφές εργασίας, το μεταναστευτικό, η κρίση δημοκρατίας, τα BigData, πρέπει να απασχολήσουν την συζήτηση μέσα από ένα εξαντλητικό διάλογο αρχών και θέσεων. Δ. ΟΡΓΑΝΩΤΙΚΑ, υπάρχει ένα κρίσιμο ερώτημα. Θέλουμε ένα ισχυρό κόμμα ενεργών μελών ή κόμμα μεγαλομετόχων; Πριν ένα χρόνο, η πολιτική διεύρυνση του ΣΥΡΙΖΑ απέδωσε σημαντικά ποσοτικά οφέλη και ήταν πράγματι σε θετική κατεύθυνση. Όμως αντί να γίνει με όρους υπαρκτών, ενεργών κοινωνικών δυνάμεων, περιορίστηκε στους όρους πολιτικής γεωγραφίας, κυρίως σε επίπεδο κορυφής. Αυτό είχε σαν αποτέλεσμα τα 110 χιλιάδες νέα μέλη, να μην έχουν ενσωματωθεί λειτουργικά μέχρι σήμερα. Η προσυνεδριακή περίοδος γίνεται ευκαιρία μέσα από διαδικασίες βάσης και κοινωνίας, με ένα σοβαρό ολιστικό διάλογο, να καταστούν συμμέτοχοι και συνδιαμορφωτές της νέας σελίδας. Στα πλαίσια της νέας εποχής είναι επιβεβλημένο να ασχοληθούμε και με το μοντέλο του κόμματος. Θέμα μοντέλου δεν υφίσταται μόνο στην Ελλάδα αλλά πανευρωπαϊκά και παγκόσμια. Το ζήτημα είναι κρίσιμο, αν θέλουμε να αντιμετωπίσουμε την κρίση του κομματικού φαινομένου και να επιχειρήσουμε, μια ουσιαστική διείσδυση στο μαζικό χώρο. Σήμερα, μας συνδέει όλους η κοινή αγωνία να εκφραστεί ο δημοκρατικός κόσμος, να απαντήσουμε στις νέες προκλήσεις της εποχής και να εκπροσωπήσουμε τα λαϊκά στρώματα. Αυτός ο στόχος δεν μπορεί να επιτευχθεί μέσα από ένα «fasttrack» συνέδριο, ούτε αντίστοιχα μέσα από μια εκλογή Προέδρου, από τη βάση μέσα στο Καλοκαίρι, μόνο και μόνο για να εξυπηρετηθούν, ιδιοτελείς πολιτικές σκοπιμότητες ή για να «κρύψουμε το πρόβλημα κάτω από το χαλί». Πού αλλού ακούστηκε τα πρόσωπα να προσδιορίζουν τις πολιτικές και όχι το αντίστροφο; Να μας πει η κοινωνία, από ποιους θέλει να εκπροσωπηθεί και πρώτοι εμείς, για το καλό του νέου εγχειρήματος, να αποδεχθούμε, ότι ενδεχομένως το «νέο» μπορεί να μην μας περιλαμβάνει, σε θέσεις ευθύνης. Να αποδείξουμε τελικά, ότι ο σκοπός, η «Υπόθεση» είναι πάνω από τα πρόσωπα και το συμφέρον τους. Πρέπει να προκύψει ένα αντιπροσωπευτικό(και καταστατικό) συνέδριο, που θα εκλέξει νέα όργανα, νέα Κ.Ε., νέα Π.Γ. και φυσικά νέο Πρόεδρο, μέσα από τις υφιστάμενες ή νέες καταστατικές μας διαδικασίες. Να ανοίξει ο αριστερός και δημοκρατικός διάλογος, που θα αγκαλιάσει και άλλες δυνάμεις της κοινωνίας. Το συνέδριο να γίνει ο ιμάντας αντιστοίχισης της πολιτικής ανάγκης, με την κοινωνική πλειοψηφία. Απαιτείται ένα πανδημοκρατικό προσκλητήριο, που μαζί με τα «μεγάλα» και «καινούργια» θα χτίσει και ένα μέτωπο δημοκρατίας, απέναντι στο φασισμό, που σηκώνει και πάλι κεφάλι αναβαπτισμένος στην κρισιακή συνθήκη. Το εξάμηνο μετά την ήττα, μοιραία δεν επηρεάζει δραματικά το πολιτικό σκηνικό και πρέπει να αξιοποιηθεί, για διαδικασίες. Συντρόφισσες και σύντροφοι, είναι κρίσιμο στην νέα συνθήκη, να αφήσουμε το «νέο» να γεννηθεί. Σε μια εποχή που θριαμβεύει το ατομικό, πρέπει να ενεργοποιήσουμε τον συλλογικό διανοούμενο, που θα πορευτεί παρέα με την δημοκρατία και την κοινωνία σε προοδευτική κατεύθυνση. Οι απαντήσεις στα παραπάνω ερωτήματα θα σηματοδοτήσουν αν η δημοκρατική παράταξη, η αριστερά, η κεντροαριστερά, έχουν λόγο ύπαρξης. Οι απαντήσεις στα παραπάνω ερωτήματα, οδηγούν σε ρήξη με τις πολιτικές της ήττας ή σε εξακολούθησή τους. Σε επανίδρυση της αριστεράς και της δημοκρατικής παράταξης ή σε ενταφιασμό τους, όπως και των λαϊκών και εθνικών αναγκών και δικαίων, μέσα από ένα δίπολο δεξιάς- ακροδεξιάς, το οποίο ήδη, στήνει το κατεστημένο. Σήμερα πρέπει να μιλήσουμε ξανά με όρους κοινωνικής και ταξικής συμμαχίας. Οι εργαζόμενοι(με μπροστάρηδες τους ανθρώπους της επισφάλειας, το precariato), η νεολαία, οι αγρότες, οι ελεύθεροι επαγγελματίες, οι άνεργοι είναι το ταξικό μπλοκ, το οποίο πρέπει να έρθει στην εξουσία. Δεν είμαστε μόνο με τους φτωχούς, είμαστε με τους πολλούς. Πρέπει να μιλήσουμε με όρους οργανικής σύνδεσης εθνικού και κοινωνικού. Με όρους επανάκτησης της πολιτικής διαδικασίας, από την οργανωμένη κοινωνία. Είναι με τέτοιους όρους, που πρέπει να αρθρωθεί ο λόγος μας και η δράση μας, όχι με όρους αυτοαναφορικούς, ούτε με όρους της δεξιάς. Κατόπιν τούτων, εκτιμούμε ότι το συνέδριο, πρέπει να γίνει συντεταγμένα μετά τις αυτοδιοικητικές εκλογές, σε μια ανοιχτή, επίπονη και επίμονη διαδικασία, χωρίς βιαστικές επιλογές. Μόνο έτσι θα προκύψει, η απαραίτητη επανεκκίνηση-επανίδρυση. Το κρίσιμο συντρόφισσες και σύντροφοι, είναι να δείξουμε ότι πήραμε το μήνυμα των εκλογών, ότι το «όλον» είναι πάνω από εμάς, ότι η «Υπόθεση» πρέπει να μείνει ζωντανή, για το καλό της κοινωνίας. Αυτό δεν μπορεί να γίνει με την αναπαραγωγή των παθογενειών του παρελθόντος, σε κλειστές αίθουσες και με τετελεσμένες συνεννοήσεις. Στοιχιζόμαστε στο εγχείρημα αυτό με ένα και μοναδικό στόχο: Να ανοίξουμε το χώρο στην δημοκρατία, στην κοινωνία, να χτίσουμε μαζί από τα κάτω, την νέα προοδευτική, δημοκρατική, πολιτική πλειοψηφία. Διονύσης Τεμπονέρας Μέλος της Π.Γ. του ΣΥΡΙΖΑ-Π.Σ..  ",2023-07-09 13:09:00
efsyn.gr,https://www.efsyn.gr/politiki/antipoliteysi/396824_syriza-taseis-me-apostaseis,ΑΝΤΙΠΟΛΙΤΕΥΣΗ,ΣΥΡΙΖΑ: Τάσεις με... αποστάσεις,2023-07-09 09:48, Δημήτρης Τερζής ,"Μία εβδομάδα απέμεινε ώς την κρίσιμη συνεδρίαση της Κεντρικής Επιτροπής του ΣΥΡΙΖΑ-Π.Σ. όπου λογικά θα γίνουν γνωστά και τα ονόματα των υποψηφίων για την προεδρία του κόμματος. Το όργανο θα κληθεί να εγκρίνει την εισήγηση της Πολιτικής Γραμματείας αναφορικά με τον οδικό χάρτη προς τις εσωκομματικές κάλπες, οι οποίες είναι προγραμματισμένες για τις αρχές Σεπτεμβρίου. Υπενθυμίζεται ότι θα προηγηθεί προς τα τέλη Αυγούστου ένα διαρκές συνέδριο και εν συνεχεία, προς τα τέλη Οκτώβρη, το αργότερο μέσα στον Νοέμβριο, είναι προγραμματισμένο να γίνει άλλο ένα συνέδριο (με νέους συνέδρους) που θα έχει τον χαρακτήρα του προγραμματικού. Της συνεδρίασης της Κεντρικής Επιτροπής προηγείται άλλη μία συνεδρίαση της Πολιτικής Γραμματείας τη Δευτέρα, όπου μεταξύ άλλων θα συζητηθεί και το καίριο ζήτημα των υποψηφιοτήτων για τις αυτοδιοικητικές εκλογές του Οκτωβρίου και με δεδομένο ότι οι υποψηφιότητες πρέπει να έχουν κατατεθεί έως τα τέλη Αυγούστου. Το κόμμα μετά την παραίτηση Τσίπρα δεν έχει αποφύγει την εσωστρέφεια και οδεύει στις συνεδριάσεις των οργάνων με βασικές διαφωνίες τόσο όσο προς τον οδικό χάρτη όσο και ως προς τα ζητήματα πολιτικής ταυτότητας και στίγματος που επιθυμεί να εκπέμψει την επόμενη μέρα. Το εσωκομματικό παιχνίδι παίζεται ανάμεσα στις τάσεις και βρίσκεται σε άμεση συνάρτηση με τα πρόσωπα που φαίνονται ως επικρατέστερα να είναι υποψήφια στην κούρσα. Με τα έως τώρα δεδομένα, όπως όλα δείχνουν, τέσσερις θα είναι οι επίδοξοι διάδοχοι του Αλέξη Τσίπρα, χωρίς να αποκλείεται και κάποια συμμετοχή-έκπληξη. Η Εφη Αχτσιόγλου είναι η πρώτη. Φαίνεται πως συγκεντρώνει θετικά σχόλια απ’ όλες τις τάσεις του κόμματος, ακόμα και από εκείνη της πλειοψηφικής Κίνησης Μελών. Θετικά βλέπουν την κάθοδό της και αρκετοί πασοκογενείς, αλλά και από την Ομπρέλα. Ο Νίκος Παππάς φαίνεται επίσης πως θα κάνει το μεγάλο βήμα. Αποτελεί έναν εκ των πυλώνων της Κίνησης Μελών με σαφείς προθέσεις τις οποίες και έχει εκφράσει για την επόμενη μέρα του ΣΥΡΙΖΑ, υπέρμαχος της διεύρυνσης ώστε το κόμμα να καλύπτει όλο το πλέγμα από το Κέντρο έως την Αριστερά. Ο Ευκλείδης Τσακαλώτος δείχνει πως θα είναι ο τρίτος υποψήφιος. Αρχικά, ήταν σίγουρο ότι θα κατέβαινε απέναντι στον Αλέξη Τσίπρα, αν ο τελευταίος παρέμενε στην ηγεσία του ΣΥΡΙΖΑ. Εν συνεχεία και μετά την παραίτηση του τελευταίου φάνηκε ότι είχε δεύτερες σκέψεις, ωστόσο οι νεότερες πληροφορίες αναφέρουν ότι θα κατέβει και ίσως να είναι και ο πρώτος που θα ανακοινώσει την υποψηφιότητά του. Μεγάλο ερωτηματικό παραμένει ο Παύλος Πολάκης. Εχει πολύ καλές σχέσεις με αρκετά από τα στελέχη που απαρτίζουν την Κίνηση Μελών και είναι ίσως ο μοναδικός απ’ όλους τους υποψηφίους με φανατικούς υποστηρικτές στη βάση του ΣΥΡΙΖΑ. Ο ίδιος δεν έχει διαψεύσει τα όσα έχουν ακουστεί για την κάθοδό του, μένει να αποδειχτεί αν θα κάνει επίσης το μεγάλο βήμα. Τα πρόσωπα, ωστόσο, έχουν άμεση σχέση και με τις διεργασίες που λαμβάνουν χώρα στις τάσεις όλο αυτό το διάστημα. Κάποιες παλιές συμμαχίες δεν υφίστανται πλέον, κάποιες νέες έχουν προκύψει στην πορεία, γενικότερα έχουν αλλάξει πράγματα και τίποτε δεν μπορεί να θεωρείται δεδομένο όπως πριν από την παραίτηση Τσίπρα. Και αυτό επειδή για αρκετές ομάδες εντός ΣΥΡΙΖΑ ο Αλέξης Τσίπρας είχε τον χαρακτήρα της συγκολλητικής ουσίας που τις έδενε μεταξύ τους. Ωστόσο, αυτό το βασικό στοιχείο δεν υπάρχει πια, ενώ και ο ίδιος ο Αλέξης Τσίπρας φαίνεται πως δεν έχει καμία διάθεση να αναμειχθεί στις διαδικασίες. Το πιο ενδιαφέρον στοιχείο που αποκαλύφθηκε και στην προηγούμενη Πολιτική Γραμματεία είναι ότι υπάρχει μια βασική διάσταση απόψεων στην Κίνηση Μελών, με αποτέλεσμα οι προτάσεις που έγιναν από μέλη της να μην ψηφιστούν απ’ όλους, ενώ κάποιοι άλλοι κινήθηκαν σε εντελώς διαφορετική κατεύθυνση. Χαρακτηριστική ήταν η στάση που κράτησαν στελέχη όπως ο Γιάννης Ραγκούσης, η Μαριλίζα Ξενογιαννακοπούλου, ο Κώστας Ζαχαριάδης, η Ολγα Γεροβασίλη, ο Θανάσης Θεοχαρόπουλος, ο Αλέκος Φλαμπουράρης, η Ολυμπία Τελιγιορίδου κ.ά. αναφορικά με τον οδικό χάρτη και η οποία ήταν εντελώς διαφορετική απ’ αυτήν που κατέθεσε ο Χρήστος Σπίρτζης (επίσης εκ των πυλώνων της Κίνησης Μελών) - πρότεινε μετάθεση της διαδικασίας εκλογής νέου προέδρου για τον Οκτώβριο. Ομοιογένεια ωστόσο δεν φαίνεται να υπάρχει ούτε στη ΡΕΝΕ, την τάση που προέκυψε όταν πρώην «προεδρικοί» αποχώρησαν από την Κίνηση Μελών. Χαρακτηριστικό παράδειγμα αποτελεί η πρόταση του Διονύση Τεμπονέρα στην Πολιτική Γραμματεία για συζήτηση εκ βαθέων στο κόμμα και δρομολόγηση των όποιων διαδικασιών τον Οκτώβριο (πρόταση που συμπίπτει χρονικά με εκείνη του Χρήστου Σπίρτζη), την οποία όμως ψήφισε μόνο ο ίδιος. Τρεις μήνες πριν από τις εκλογές και σε ό,τι αφορά τις υποψηφιότητες του ΣΥΡΙΖΑ όλα δείχνουν να είναι στον αέρα. Ειδικά στην Αθήνα και μετά το ναυάγιο της περίπτωσης του καλαθοσφαιριστή Νίκου Παππά, ακούστηκε έντονα τις τελευταίες μέρες το όνομα του Δημήτρη Χριστόπουλου, καθηγητή του Παντείου. Οι τελευταίες πληροφορίες αναφέρουν πως και αυτή η περίπτωση δείχνει να μην προχωράει, με αποτέλεσμα ο ΣΥΡΙΖΑ-Π.Σ. να μην έχει υποψήφιο σε αυτή τη φάση για τον μεγαλύτερο δήμο της χώρας. Από την πλευρά του πάντως, ο Χρήστος Σπίρτζης, που είχε οριστεί υπεύθυνος από τον Αλέξη Τσίπρα για την αναζήτηση υποψηφιοτήτων με το όραμα να γίνει ο χάρτης αν όχι «κόκκινος, έστω κοκκινοπράσινος», φέρεται να έχει δώσει τις εισηγήσεις του στα αρμόδια όργανα.",2023-07-09 09:48:00
efsyn.gr,https://www.efsyn.gr/politiki/antipoliteysi/396901_sokratis-famellos-psifos-empistosynis-stin-koinonia-ton-lao-kai-ti,ΑΝΤΙΠΟΛΙΤΕΥΣΗ,"Σωκράτης Φάμελλος: «Ψήφος εμπιστοσύνης στην κοινωνία, τον λαό και τη δημοκρατία»",2023-07-08 19:44, efsyn.gr ,"Σε πλήρη «διύλιση» των προγραμματικών δηλώσεων της νέας κυβέρνηση επιδόθηκε στη δευτερολογία του ο πρόεδρος της Κ.Ο. του ΣΥΡΙΖΑ. Ο Σωκράτης Φάμελλος είπε ότι η μόνη ψήφος εμπιστοσύνης που θα δώσει ο ΣΥΡΙΖΑ είναι προς τον λαό και την κοινωνία, αλλά και στις αξίες της δημοκρατίας». Όπως είπε, «Μόνο αυτές οι αξίες μπορούν να στηρίξουν την επόμενη μέρα», καθιστώντας σαφές ότι δεν προσυπογράφει ο ΣΥΡΙΖΑ-ΠΣ τις προγραμματικές δηλώσεις της κυβέρνησης. Ο Σωκράτης Φάμελλος, με αφορμή τη συνθηματική χρήση των λέξεων «νικηφόρα πορεία» και εκσυγχρονισμό από τον Κυριάκο Μητσοτάκη, τόνισε τα εξής: Ότι η κυβέρνηση δεν μπορεί να μπορεί να μιλάει για επιτυχία και νικηφόρα πορεία, καθώς με την υγειονομική κρίση η Ελλάδα ήταν σε μία από τις χειρότερες θέσεις στην Ευρώπη, με 37.000 θύματα, όταν η Πορτογαλία, με τον ίδιο πληθυσμό, είχε 27.000. Ενώ η κυβέρνηση Μητσοτάκη ήταν αυτή που τον Οκτώβριο του 2020 αρνήθηκε να λάβει μέτρα στους εορτασμούς της 28ης Οκτωβρίου στη Θεσσαλονίκη, γεγονός που οδήγησε την πόλη στο χειρότερο αποτέλεσμα θυμάτων από την πανδημία. Και θύμισε τον Νίκο Χαρδαλία, που όπως είπε «έβγαινε κάθε μέρα στην τηλεόραση», όταν ρωτήθηκε στη Βουλή για όλα αυτά, η απάντησή του ήταν ότι «δεν εμπίπτουν στον κύκλο αρμοδιοτήτων μου τα ερωτήματα» Επισήμανε τις ελλείψεις σε προσωπικό στο ΕΚΑΒ, τους θανάτους σε καρότσες, και σημείωσε ότι δεν μπορεί η κυβέρνηση αυτή να αναφέρεται σε «στρεβλώσεις του παρελθόντας», διότι υπεύθυνοι γι' αυτές τις στρεβλώσει είναι και οι υπουργοί της ΝΔ. Όπως ο Άδωνις Γεωργιάδης, που έλεγε ότι δεν θα αφήσει την τρόικα «να του πάρει τη δόξα για τις απολύσεις γιατρών». Ο Σωκράτης Φάμελλος τόνισε ότι ο πρωθυπουργός δεν έκανε καμία ουσιαστική αναφορά στη στρατηγική για τους νέους, εκτός από το youth pass, το οποίο χαρακτήρισε «προσβλητικό» για την κοινωνία και τους νέους. Εκτεταμένη ήταν η αναφορά του στην ακρίβεια. Επισήμανε ότι ο πληθωρισμός μπορεί να τρέχει με 2%, αλλά είναι 12,2% η άνοδος στα τρόφιμα, με τον πληθωρισμό σε αυτά τα προϊόντα να είναι διψήφιος επί 15 μήνες και πως πρόκειται, σύμφωνα και με την ΕΛΣΤΑΤ «πληθωρισμός απληστίας», δηλαδή πληθωρισμός λόγω κερδών των επιχειρήσεων. Και αυτό «δεν είναι εξωγενές πρόβλημα». Και τόνισε: «Με market pass πριμοδοτείται την ακρίβεια». Και σημείωσε ότι δεν υπάρχει σχέδιο για την ακρίβεια στα καύσιμα, καθώς δεν έχουν φορολογηθεί τα υπερκέρδη των διυλιστηρίων. Ο πρόεδρος της Κ.Ο. του ΣΥΡΙΖΑ, αναρωτήθηκε: «Αν ήταν τόσο καλός ο κ. Μητσοτάκης στη διαχείριση της οικονομίας, δεν θα έκανε κάτι για τα δανεικά και αγύριστα της Νέας Δημοκρατίας;» Και με αφορμή όσα είπε ο Γιώργος Φλωρίδης για το ακαταδίωκτο τραπεζιτών, είπε ότι οι τραπεζίτες ήταν που έδωσε «δάνεια με αέρα σε ΜΜΕ, ΝΔ και ΠΑΣΟΚ» και «έτσι ψήφισε τον νόμο η ΝΔ για το ακαταδίωκτο». Και τόνισε ότι ο Γιώργος Φλωρίδης, ως υπουργός Δικαιοσύνης, «δεν μπορεί να λέει και ξελέει» και πως οφείλει να προχωρήσει άμεσα σε ρύθμιση. «Θα την ψηφίσουμε τη ρύθμιση αν τη φέρετε στη Βουλή», είπε ο Σωκράτης Φάμελλος, που τόνισε ότι είναι «προσβολή και της δημοκρατίας τα δανεικά κι αγύριστα». Ο Σωκράτης Φάμελλος ανάλυσε και τι εννοεί ο πρωθυπουργός με τη λέξη «εκσυγχρονισμός». Και αναρωτήθηκε: «Είναι εκσυγχρονισμός να χάνονται ανθρώπινες ζωές σε καρότσες; Ο υπουργός Μεταφορών να μην ακούει τις επισημάνσεις για τα προβλήματα στους σιδηροδρόμους ακόμη και μέσα στη Βουλή; Είναι εκσσυχρονισμός οι υποκλοπές, να παρακολουθούνται οι υπουργοί, οι δημοσιογράφοι, επιχειρηματίες, πολιτικοί αρχηγοί, η ηγεσία στρατού; Να γίνεται προσπάθεια να αποδιοργανωθούν οι ανεξάρτητες αρχές; Είναι εκσυγχρονισμός ο εκβιασμός του Μαξίμου; Οι σερβιτόροι μέσα στη θάλασσα; Μια κοινωνία χωρίς συλλογικές συμβάσεις και χωρίς ΣΕΠΕ;» Ο Σωκράτης Φάμελλος επισήμανε ότι οι πρόσφατες κρίσης απέδειξαν ότι ο ιδιωτικός τομέας δεν δίνει λύσεις. «Όλοι στράφηκαν στον ισχυρό δημόσιο τομέα και το ισχυρό κοινωνικό κράτος» για να στηρίξουν την κοινωνία. Και πρόσθεσε: «Είναι εκσυγχρονισμός η αναστολή κατεδαφίσεων αυθαιρέτων;», ρώτησε και τόνισε ότι στη θητεία της κυβέρνησης Μητσοτάκη «δεν ανεστάλησαν οι αυθαιρεσίες, αλλά πολλαπλασιάστηκαν». «Εμείς, ο ΣΥΡΙΖΑ Προοδευτική Συμμαχία, θέλουμε η πατρίδα μας, με αυτή την ιστορία, με αυτούς τους πλουτοπαραγωγικούς πόρους, με αυτό το πανέμορφο περιβάλλον, με αυτούς τους ανθρώπους να είναι στην πρωτοπορία των ευρωπαϊκών χωρών. Και να παίζει ισχυρό γεωπολιτικό ρόλο στη γειτονιά της και ευρύτερα», είπε ο Σωκράτης Φάμελλος και τόνισε: «Γιατί, μπροστά στις μεγάλες αβεβαιότητες, η απάντηση δεν μπορεί να είναι το ξεπούλημα δημόσιας αλλά και ιδιωτικής περιουσίας, τα ρουσφέτια και ο αυταρχισμός μιας δεξιάς 70 χρόνια πριν. Χρειαζόμαστε ένα νέο πολιτικό σχέδιο που δεν είναι η αποθέωση της ανεξέλεγκτης αγοράς και της κερδοσκοπίας που δημιουργεί φτώχεια, ανισότητες, εργαζόμενους που «κολυμπούν» και κρύβονται σε ψυγεία και ΕΚΑΒ με πυροσβέστες. Στο δικό σας σύστημα, ακόμα και μεγάλες επιχειρήσεις είναι μη προνομιούχοι, αν δεν συνομιλούν με βουλευτές και υπουργούς σας». Και κλείνοντας υπογράμμισε: «Ο ΣΥΡΙΖΑ-ΠΣ είναι η μοναδική πολιτική δύναμη που μπορεί να εκπροσωπήσει την άλλη πολιτική πρόταση. Αυτή η εναλλακτική πρόταση έχει στο επίκεντρο την εργασία, την καινοτομία, την παραγωγή υψηλής προστιθέμενης αξίας. Με ασφάλεια και υγιεινή στην εργασία, με τιμαριθμική αναπροσαρμογή μισθών, με τα αναδρομικά στους συνταξιούχους. Τέλος καμία ανάπτυξη δεν μπορεί να είναι βιώσιμη αν τα αποτελέσματά της δεν διαχέονται σε όλη την κοινωνία. Αν δεν διασφαλίζει την πρόσβαση στα κοινωνικά αγαθά. Για όλα τα παραπάνω δεν θα δώσουμε στηρίξουμε μία κυβέρνηση που μεγαλώνει τις ανισότητες και αμφισβητεί και απαξιώνει και απομειώνει τη δημοκρατία και τους θεσμούς. Δίνουμε ψήφο εμπιστοσύνης μόνο στην κοινωνία και στους πολίτες που αυτούς θα στηρίξουμε. Δίνουμε ψήφο εμπιστοσύνης στην ελληνική οικονομία. Δίνουμε ψήφο εμπιστοσύνης στις αξίες της δημοκρατίας και της προόδου. Για όλα αυτά ο ΣΥΡΙΖΑ-ΠΣ πρέπει να είναι και θα είναι ακόμη πιο ισχυρός. Γιατί είναι η μοναδική πολιτική δύναμη που εγγυάται ένα βιώσιμο σχέδιο. Γιατί δεν έχει δεσμεύσεις και δεν υπηρετεί συμφέροντα, παρά μόνο τα συμφέροντα και τις ανάγκες της κοινωνίας και ιδιαίτερα της νέας γενιάς».",2023-07-08 19:44:00
efsyn.gr,https://www.efsyn.gr/politiki/kybernisi/396841_oi-gamoi-omofylofilon-o-prothypoyrgos-o-m-boridis-kai-oi-dyo-barkes-tis,ΚΥΒΕΡΝΗΣΗ,"Οι γάμοι ομοφυλοφίλων, ο πρωθυπουργός, ο Μ. Βορίδης και οι «δύο βάρκες» της Ν.Δ.",2023-07-08 12:49, Α.Κ. ,"Σφοδρή αντίδραση από τον ΣΥΡΙΖΑ-Προοδευτική Συμμαχία προκάλεσε η δήλωση του Μάκη Βορίδη, ότι διαφωνεί με τους γάμους των ομόφυλων ζευγαριών και πως όταν τον έφερε η κυβέρνηση Τσίπρα, ο ίδιος τον είχε καταψηφίσει. Ωστόσο, και παρά το γεγονός ότι οι υπερσυντηρητικές και σκοταδιστικές θέσεις του υπουργού Επικρατείας δεν είναι άγνωστες, λίγες ημέρες πριν, ο πρωθυπουργός και πρόεδρος της Ν.Δ. είχε δηλώσει στο πρακτορείο Bloomberg ότι το θέμα του γάμου των ομοφυλοφίλων θα προχωρήσει. Αν δεν πρόκειται για κυβερνητική διγλωσσία σε ένα θέμα που αφορά τη ΛΟΑΤΚΙ κοινότητα, τότε εύκολα θα μπορούσε να εκτιμήσει κανείς ότι η κυβέρνηση και η Νέα Δημοκρατία, στην προσπάθειά της να συγκεντρώσει κάθε δεξιά έως ακροδεξιά άποψη και φυσικά ψήφο, βρίσκονται τώρα αντιμέτωπες και σε αυτό το θέμα με τις επιλογές τους. Σχολιάζοντας τη δήλωση του Μάκη Βορίδη, σε συνέντευξή του στο Mega, το Γραφείο Τύπου του κόμματος της αξιωματικής αντιπολίτευσης, σημειώνει ότι «για ακόμη μια φορά, η ΝΔ πατάει σε δύο βάρκες. Στο εξωτερικό, ο κ. Μητσοτάκης εμφανίζεται ως σύγχρονος φιλελεύθερος πολιτικός. Στο εσωτερικό, ο κ. Βορίδης χαϊδεύει τα υπερσυντηρητικά ακροατήρια». Και επισημαίνει ότι «γι' αυτό ο κ. Μητσοτάκης στις προγραμματικές του δηλώσεις δεν τόλμησε να αναλάβει καμία συγκεκριμένη δέσμευση απέναντι στην ΛΟΑΤΚΙ+ κοινότητα». «Τα ανθρώπινα δικαιώματα, όμως, δεν μπορούν να γίνονται αντικείμενο τακτικισμών και ισορροπιών».  Σε δύο βάρκες η ΝΔ για τον γάμο των ομόφυλων ζευγαριών Πριν λίγες ημέρες, ο κ. Μητσοτάκης δήλωσε στο Bloomberg ότι θα προχωρήσει ο γάμος των ομόφυλων ζευγαριών. Το καλωσορίσαμε.  Σήμερα, ο υπουργός Επικράτειας κ. Βορίδης δήλωσε σε συνέντευξη του ότι διαφωνεί.  Για ακόμη μια φορά, η ΝΔ πατάει σε δύο βάρκες. Στο εξωτερικό, ο κ. Μητσοτάκης εμφανίζεται ως σύγχρονος φιλελεύθερος πολιτικός. Στο εσωτερικό, ο κ. Βορίδης χαϊδεύει τα υπερσυντηρητικά ακροατήρια. Γι' αυτό ο κ. Μητσοτάκης στις προγραμματικές του δηλώσεις δεν τόλμησε να αναλάβει καμία συγκεκριμένη δέσμευση απέναντι στην ΛΟΑΤΚΙ+ κοινότητα. Τα ανθρώπινα δικαιώματα, όμως, δεν μπορούν να γίνονται αντικείμενο τακτικισμών και ισορροπιών.  Ο ΣΥΡΙΖΑ - Προοδευτική Συμμαχία εδώ και έναν χρόνο έχει καταθέσει πρόταση νόμου για την ισότητα στον γάμο για όλα τα πρόσωπα και το δικαίωμα τεκνοθεσίας. Και δεν θα σταματήσουμε να πιέζουμε και να αγωνιζόμαστε καθημερινά μαζί με την ΛΟΑΤΚΙ+ κοινότητα, για να γίνει πράξη αυτό το αναγκαίο και αυτονόητο βήμα. Στη συνέντευξή του στον τηλεοπτικό σταθμό Mega, ο δεύτερος τη τάξει υπουργός της κυβέρνησης, Μάκης Βορίδης, όταν κλήθηκε να σχολιάσει τις δηλώσεις του πρωθυπουργού αναφορικά με τον γάμο των ομόφυλων ζευγαριών, είπε αρχικά ότι «στο πλαίσιο της στρατηγικής για την ισότητα υπάρχει και ο γάμος των ομοφυλόφιλων». Αλλά έσπευσε να διευκρινίσει:  «Δεν είναι θέμα εκκλησίας γιατί αφορά πολιτικό γάμο. Η προσωπική μου άποψη είναι αρνητική και το είχα ξαναδηλώσει και όταν είχε έρθει το σύμφωνο το είχα καταψηφίσει. Ο πρωθυπουργός είπε πως θα γίνει σε μια συγκεκριμένη στιγμή. Θα δούμε πότε θα είναι αυτό». Η συγκεκριμένη δήλωση μετά το 11ο λεπτό του βίντεο  ",2023-07-08 12:49:00
efsyn.gr,https://www.efsyn.gr/politiki/antipoliteysi/396835_tha-metaniosei-i-nd-gia-tin-epilogi-tis-i-tha-yiothetisei-tis,ΑΝΤΙΠΟΛΙΤΕΥΣΗ,«Θα μετανιώσει η Ν.Δ. για την επιλογή της ή θα υιοθετήσει τις απόψεις Φλωρίδη;»,2023-07-08 12:08, efsyn.gr ,"Με μια «απορία» κι ένα εύλογο ερώτημα επανέρχεται η Κουμουνδούρου μετά τη γκάφα του «ΠΑΣΟΚογενούς» υπουργού Δικαιοσύνης Γιώργου Φλωρίδη, ο οποίος, από το βήμα της Βουλής, ζήτησε να απολογηθεί ο ΣΥΡΙΖΑ για διάταξη του Ποινικού Κώδικα, την οποία ωστόσο είχε περάσει η Ν.Δ. και αφορά στο ακαταδίωκτο των τραπεζιτών. Συγκεκριμένα, ήταν η προηγούμενη κυβέρνηση Μητσοτάκη που το 2019, παραβιάζοντας ωμά την αρχή της ισότητας και της ισονομίας (δηλαδή το άρθρο 4 του Συντάγματος), με φωτογραφική διάταξη αμνήστευσε τα τραπεζικά στελέχη από κάθε ποινική ευθύνη για αδικήματα που διαπράττουν. Και ήταν ο υπουργός Δικαιοσύνης της νέας κυβέρνησης Μητσοτάκη, που μόλις χθες ξιφούλκησε κατά αυτής της διάταξης, κατηγορώντας ωστόσο λάθος κόμμα: «Υπάρχουν ζητήματα στον Ποινικό Κώδικα, τα οποία πρέπει να τα επαναρυθμίσουμε. Η απιστία δεν πρέπει να διώκεται κατ’ έγκληση. Δηλαδή αυτοί που διαπράττουν απιστία, πρέπει να κάνουν μήνυση στον εαυτό τους. Αυτό εσείς το κάνατε στον Κώδικα του 2019. Επίσης στα ζητήματα της απάτης πρέπει να έχουμε δίωξη αυτεπάγγελτα. Αυτά θα τα επαναφέρω. Πρέπει να αποκαθάρουμε τον Ποινικό Κώδικα από διατάξεις οι οποίες είναι περίεργες. Προστατεύουν συγκεκριμένους. Και μην έχετε καμία αμφιβολία ότι θα το κάνουμε. Έχει πολύ δουλειά εκεί να κάνουμε. Ο ελληνικός λαός δικαίως διαμαρτύρεται διότι σου λέει ότι εγώ με το παραμικρό οδηγούμαι σε ένα δικαστήριο ενώ κάποιοι άλλοι πως καταφέρνουν και τη γλιτώνουν; Επειδή αναφερθήκατε στις Τράπεζες κ. Φάμελλε, θέλω να σας πω το εξής: υπήρχε ένα άρθρο στον ποινικό κώδικα που καθιστούσε αδίκημα την τοκογλυφία των τραπεζών. Ξέρετε πότε περιέργως εξαφανίστηκε το άρθρο αυτό από τον ποινικό κώδικα; Στην αναθεώρηση που κάνατε το 2019. Δεν υπάρχει άρθρο για την τοκογλυφία των τραπεζών από τον ποινικό κώδικα του ΣΥΡΙΖΑ και μιλάτε για την προστασία των δανειοληπτών».   Την πρώτη χθεσινή αντίδραση της αξιωματικής αντιπολίτευσης, που έκανε λόγο για «άδειασμα» της επίμαχης διάταξης της Ν.Δ. από τον «νεόφερτο υπουργό Δικαιοσύνης», πετώντας καρφιά και στον ίδιο τον Γιώργο Φλωρίδη, καθώς «απέδωσε την νομοθετική πρωτοβουλία στον… ΣΥΡΙΖΑ, δείχνοντας απλώς πως όποιος κάνει τα πάντα για μια υπουργική καρέκλα κάποια στιγμή εκτίθεται», ακολούθησε νέο αιχμηρό σχόλιο σήμερα, μετά τις πληροφορίες που θέλουν να υπάρχει γραμμή από Μαξίμου, για προσωπική και διαχρονική άποψη του κ. Φλωρίδη, που δεν έχει συζητηθεί σε υπουργικό συμβούλιο. Πρώτη φορά στην ιστορία διαβάζουμε ότι υπουργός κυβέρνησης σε προγραμματικές δηλώσεις εκφράζει προσωπικές του απόψεις!  Αυτά διαρρέει από χθες το βράδυ το Μέγαρο Μαξίμου, για τον υπουργό Δικαιοσύνης κ. Φλωρίδη, ο οποίος χθες «άδειασε» καθαρά την διάταξη της προηγούμενης κυβέρνησης Μητσοτάκη υπέρ του ακαταδίωκτου των τραπεζικών στελεχών.  Μένει να φανεί, αν θα μετανιώσει η Ν.Δ. τόσο σύντομα για την επιλογή της για τη θέση του υπουργού Δικαιοσύνης ή αν θα υιοθετήσει τις απόψεις του. Αν κάνει το δεύτερο, εμείς θα το υποστηρίξουμε με χαρά.   ",2023-07-08 12:08:00
efsyn.gr,https://www.efsyn.gr/politiki/antipoliteysi/396746_syriza-o-skylakakis-omologise-pos-den-ehoyn-shedio-apenanti-sto,ΑΝΤΙΠΟΛΙΤΕΥΣΗ,ΣΥΡΙΖΑ: Ο Σκυλακάκης ομολόγησε πως δεν έχουν σχέδιο απέναντι στο ενεργειακό κόστος,2023-07-07 17:29, efsyn.gr ,"Κριτική στον υπουργό Περιβάλλοντος και Ενέργειας Θεόδωρο Σκυλακάκη ασκεί ο ΣΥΡΙΖΑ-ΠΣ, με ανακοίνωσή του, στην οποία επισημαίνει ότι «ομολόγησε σήμερα στη Βουλή ότι η κυβέρνηση δεν έχει κανένα σχέδιο για την στήριξη της κοινωνίας μετά την παύση των επιδοτήσεων στο ηλεκτρικό ρεύμα, ενόψει αυξημένων τιμών το χειμώνα». Ο ΣΥΡΙΖΑ κατηγορεί την κυβέρνηση ότι «αφού επί δύο σχεδόν χρόνια η κυβέρνηση της ΝΔ επιδοτεί την αισχροκέρδεια στην ενέργεια με χρήματα των ίδιων των καταναλωτών και των φορολογούμενων, σήμερα έρχεται αντιμέτωπη με τα αδιέξοδα που η ίδια δημιούργησε» και προσθέτει: «Όταν ο ΣΥΡΙΖΑ-ΠΣ τόνιζε την ανάγκη για ρυθμιστικές παρεμβάσεις στην αγορά ενέργειας, που θα μείωναν το κόστος στην πηγή, η κυβέρνηση της ΝΔ προχωρούσε στην ιδιωτικοποίηση της ΔΕΗ, στην πρόσδεση της χώρας στο φυσικό αέριο, και οργάνωνε ένα πάρτι δισεκατομμυρίων ευρώ σε υπερκέρδη». Κλείνοντας τονίζει πως «μόνη λύση για να μην μείνει απροστάτευτη η κοινωνία απέναντι στο ενεργειακό κόστος είναι η ανάκτηση του δημοσίου χαρακτήρα της ΔΕΗ, η θέσπιση ανώτατου συντελεστή κέρδους και η φορολόγηση των υπερκερδών» και προσθέτει: «Γι' αυτά θα παλεύει καθημερινά ο ΣΥΡΙΖΑ-Προοδευτική Συμμαχία μαζί με την κοινωνία».",2023-07-07 17:29:00
efsyn.gr,https://www.efsyn.gr/stiles/apopseis/396722_gia-fantasoy,ΑΠΟΨΕΙΣ,Για φαντάσου…,2023-07-07 14:31, Κατερίνα Μαμώλη* ,"Φαντάσου λέει, να ήσουν μέλος ή στέλεχος ενός μεγάλου λαϊκού προοδευτικού πολιτικού και κυβερνητικού κόμματος με αξιόπιστες πολιτικές επιλογές και πολυσυλλεκτική ταυτότητα χωρίς ίσως ιδεολογική μα με πολιτική ενότητα στη βάση αρχών, αξιών αλλά και ενός σύγχρονου, ρεαλιστικού μα και οραματικού σχεδίου για το που εμείς θέλουμε να οδηγήσουμε τη χώρα. Ενός σχεδίου που θα είχε προκύψει μέσα από διεργασίες ενός μαζικού Συνεδρίου γόνιμης αυτοκριτικής, απόδοσης ευθυνών και απόρριψης βλαπτικών επιλογών, αναστοχασμού και σχεδιασμού. Ενός Συνεδρίου Επανίδρυσης χρόνια πριν… Όταν οι κριτικές από λαϊκές δυνάμεις ήταν ήδη φανερές. Όταν οι πολίτες σου δίνανε τη δυνατότητα να λάβεις το μήνυμά τους και να το αποδείξεις εμπράκτως, να εξελιχθείς και να ανασυγκροτηθείς, διαμορφώνοντας σχέδιο, όργανα και πολιτικές, όπου θα εκπροσωπούνταν επάξια και από όλους τους χώρους της βεντάλιας των προοδευτικών δυνάμεων η νέα πολιτική γνώση αλλά και η πολιτική εμπειρία και διαδρομή.  Το Παρελθόν, το Παρόν και το Μέλλον του χώρου, ως προϋποθέσεις αξιοπιστίας και εναλλακτικής λύσης. Ένα σχέδιο που θα αποτελούσε τη σύγχρονη προοδευτική στρατηγική εξόδου από την κρίση, λαμβάνοντας υπόψη και το ευρωπαϊκό και διεθνές γίγνεσθαι και το διεθνή καταμερισμό εργασίας, που να δημιουργεί βάσιμες προσδοκίες και βεβαιότητες για εφαρμογή αναπτυξιακών πολιτικών. Μια προοδευτική στρατηγική, με την οποία θα θέταμε ως πρώτη αναφορά τη χώρα, την Οικονομία και το κοινωνικό γίγνεσθαι. Φαντάσου λέει, η προεκλογική καμπάνια που θα μετουσίωνε το σχέδιο αυτό σε εικόνες, λέξεις, συνθήματα, μνήμες, συναισθήματα, χρώματα, μουσική και πρόσωπα να είχε τίτλο-οδηγό: Όταν οι Πολίτες δημιουργούμε… Ευημερία για Όλους. Μια προεκλογική καμπάνια όχι ενημέρωσης απλώς για ανάθεση αλλά διαρκούς κινητοποίησης και εμπλοκής των δημιουργικών μας δυνάμεων. Φαντάσου, να ήσουν μέλος ή στέλεχος ενός κόμματος που όλη η προεκλογική του καμπάνια να είχε κατακλυστεί από δημόσιες, ανοιχτές συζητήσεις και γόνιμες αντιπαραθέσεις στις γειτονιές, στα σπίτια, στα καφενεία, στα χωράφια, στα αμφιθέατρα, στα social, στα φιλικά σου ΜΜΕ, στις τοπικές οργανώσεις για το πώς, τι, γιατί, πότε και με ποιους «χτίζουμε» ένα χωριό, μια κωμόπολη, ένα νησί, μια πόλη και εντέλει μια χώρα που ευημερεί στον 21ο αιώνα.  Για φαντάσου ένα κόμμα που θα έβαζε αυτή την ατζέντα όχι στα ΜΜΕ αλλά σε κάθε σπίτι, που η προμετωπίδα του προγράμματος του σε μια χώρα υπερδεκαετούς κρίσης που έχει απωλέσει το 25% του πλούτου της, θα ήταν η βάση όλων, ήτοι Ποιο είναι το σχέδιο μας για την Παραγωγική ανασυγκρότηση του τόπου μας για τα επόμενα 30 χρόνια και πώς σχεδιάζουμε να διανείμουμε τον παραγόμενο μας πλούτο.  Φαντάσου λέει, οι υποψήφιοι βουλευτές να συζητούσαν για το ποιο είναι το παραγωγικό μας σχέδιο ανά κλάδο και ανά Περιφέρεια, στον πρωτογενή τομέα μα και στην Επιστήμη. Θα είναι η Ελιά, η Κτηνοτροφία και ο Κρόκος Κοζάνης ή το Τυρί, το Κρασί και τα Ακτινίδια; Θα είναι η Καινοτομία, η Ρομποτική, η Αρχαιολογία, η Κοινωνιολογία, ο Χορός, οι Τηλεπικοινωνίες, η Ογκολογία, οι Διαδικτυακές εφαρμογές, τα Logistics ή η Βασική Έρευνα; Ποια θα είναι τα προϊόντα αιχμής της Ελλάδας για τα επόμενα 30 χρόνια, ποιοι επιστημονικοί κλάδοι αξιοποιούν τα πλεονεκτήματα της χώρας αλλά και την ιστορία, το φυσικό της περιβάλλον, την κουλτούρα και τα ταλέντα του λαού μας και θα αποτελούν την αιχμή του δόρατος για την 4η Βιομηχανική Επανάσταση της Τεχνητής Νοημοσύνης, που είναι ήδη εδώ;  Και πώς το καθένα συνδέεται με συγκεκριμένες υποδομές αλλά και υπηρεσίες όπως πχ Παιδείας, Υγείας, Περιβάλλοντος, Πολιτισμού, Αθλητισμού διαμέσου των οποίων ο πλούτος μεταφέρεται σε κάθε πολίτη, σε κάθε γωνιά της χώρας.  Πώς όλα, σαν μια «ορχήστρα» θα υπηρετούν το Σχέδιο μιας χωράς που δικαιούται, όπως όλες να ονειρεύεται, να αγωνίζεται και εντέλει να γίνεται ευημερούσα;  Μα κυρίως πώς όλες και όλοι μας θα συμβάλλουμε, θα είμαστε συμμέτοχοι σε αυτό;  Θα μας αφορά γιατί θα είναι η Ζωή μας, η δική μας, των γονιών μας, των παιδιών μας, των φίλων μας και των συμπολιτών μας, το Σήμερα και το Αύριο μας. Φαντάσου λέει ως χώρος να απευθυνόμασταν όχι μόνο για εκλογικές επιδιώξεις αλλά συνειδητά, ενωτικά με σεβασμό και αταλάντευτα σε ένα ευρύ φάσμα δυνάμεων γιατί επιδίωξη μας θα ήταν να συγκροτήσουμε την Πολιτική και Κοινωνική Πλειοψηφία και να αγωνιστούμε για ένα νέο Ρεύμα Νίκης. Θα απευθυνόμασταν που λες στους ανέργους, στους εργαζόμενους, σε μισθωτούς, σε συνταξιούχους, σε ανθρώπους στα όρια της φτώχειας αλλά και στους νέους επιστήμονες και ανθρώπους της αγοράς, στους πιτσιρικάδες του tik tok και των παιχνιδιών RPG ανοιχτού κόσμου, σε όλη τη μικρομεσαία επιχειρηματικότητα, στους ελεύθερους επαγγελματίες, στους ανθρώπους της παραγωγής, των νέων τεχνολογιών, των τεχνών και της δημιουργίας.  Φαντάσου να ήσουν σε ένα κόμμα που δεν θα είχε «ιδιοκτήτες» και «μουσαφιρέους». Ένα κόμμα που δεν θα έκανε «σημαία» το ότι είναι μεροληπτικό υπέρ ορισμένων μέσα σε αυτό το κοινωνικό μπλοκ που θέλουμε να εκπροσωπήσουμε και οι οποίοι είναι η πλειοψηφία στη χώρα, είναι το 80% της ελληνικής κοινωνίας.  Για φαντάσου να απευθυνόμαστε συνολικά σε όλους τους πολίτες, αποφεύγοντας τις μειοψηφικές πολιτικές μέσα στην κοινωνία, να οργανώναμε στο πλαίσιο ενός μεσο-μακροπρόθεσμου σχεδιασμού, ανοιχτές πλατιές δημόσιες θεματικές συζητήσεις από όλους τους φορείς του χώρου -Όργανα, ΜΜΕ, Ινστιτούτα- όπου θα ήταν ευπρόσδεκτοι όλοι ανεξαιρέτως οι πολίτες και να συμμετείχαν προεκλογικά όχι μόνο υποψήφιοι βουλευτές αλλά και επιστήμονες, εκπρόσωποι επαγγελματικών κλάδων και της τοπικής αυτοδιοίκησης, επιχειρηματίες, επικοινωνιολόγοι, managers, εργαζόμενοι τοπικών κλάδων, άνθρωποι του πολιτισμού, μαθητές και φοιτητές, αγρότες, μετανάστες κ.λπ. για να συμβάλλουν στην έμπρακτη υλοποίηση αυτού του πολιτικού σχεδίου. Για φαντάσου πόσες και πόσοι πολίτες, άνθρωποι-«σπαθιά φλεγόμενα» της Κοινωνίας, της Οικονομίας, των Επιστημών, της Εργασίας, των Τεχνών, των Υπηρεσιών θα ξεπηδούσαν και θα ξεχώριζαν για τις γνώσεις, τις εμπειρίες, τη μαχητικότητά τους, τη σπιρτάδα και τη λαϊκότητά τους από τέτοιες διαδικασίες και θα εμπλούτιζαν το δυναμικό μας.  Και ξέρεις γιατί; Γιατί η υπόθεση αυτή, το Σχέδιο μας θα τους αφορούσε.  Και τότε για φαντάσου, δεν θα μιλάγαμε πια μόνο για συσχετισμούς δυνάμεων στη λογική της συσπείρωσης-αντισυσπείρωσης ή για αντίβαρα στο σύστημα ή για προσωπικούς εκλογικούς/διαμεσολαβητικούς μηχανισμούς.  Δεν θα μιλάγαμε για την αποτυχία της απλής αναλογικής και των τιμωρητικών αντιλήψεων που αποξενώνουν από τις πηγές απ' τις οποίες αντλούν τα κόμματα την ισχύ τους: τον Λαό, την Κοινωνία, τα Κινήματα, τις Κινήσεις των Πολιτών και οδηγούν τελικά σε συντριπτικές ήττες. Και τότε για φαντάσου, θα μπορούσαμε να δούμε και να αντιληφθούμε τις κοινωνικές διεργασίες, δεν θα μιλάγαμε πια για την περιβόητη «γείωση στην Κοινωνία», γιατί η Κοινωνία δεν θα μας περιέβαλε απλώς αλλά θα μας περιείχε, θα μας διαμόρφωνε και θα τη διαμορφώναμε.  Και τότε, για φαντάσου, θα ήμαστε Κόμμα Κοινωνίας. Για φαντάσου...  Μας αφορά όλες και όλους να εγερθούμε και να ανασυνταχθούμε για μια άλλη Προοπτική σε Προοδευτική κατεύθυνση. Η ήττα είναι στρατηγική, άρα μόνο στρατηγική μπορεί να είναι η απάντηση για μια σύνθεση με νέα ποιότητα, με συμπόρευση σε ισότιμη βάση με αναφορά στη χώρα και στους ανθρώπους της. Με ένα Συνέδριο Επανίδρυσης μεγάλο ανοιχτό όλων των προοδευτικών δυνάμεων χωρίς να αποφύγουμε τις δύσκολες αλλά και αναγκαίες αναζητήσεις, συζητήσεις και αποφάσεις, τη διαβούλευση και τη λογοδοσία.  Για ένα μεγάλο, λαϊκό Κόμμα, παραγωγό στελεχών, ιδεών και κοινωνικών διεκδικήσεων, ένα κόμμα κυβερνητικό που θα μπορεί να εκπληρώσει το σκοπό της ύπαρξής του, ως ιμάντας διαμεσολάβησης μεταξύ κοινωνίας και κράτους. Γιατί όπως λέει και ο ποιητής: Δρόμος δεν υπάρχει, τον δρόμο τον φτιάχνεις περπατώντας.  Ας περπατήσουμε και πάλι, λοιπόν… *Σύμβουλος Στρατηγικής και Επικοινωνίας, Μέλος Γραμματείας Τοπικής Αυτοδιοίκησης ΣΥΡΙΖΑ-Προοδευτική Συμμαχία",2023-07-07 14:31:00
efsyn.gr,https://www.efsyn.gr/politiki/396640_apeileitai-me-diaspasi-o-syriza,ΠΟΛΙΤΙΚΗ,Απειλείται με διάσπαση ο ΣΥΡΙΖΑ;,, Τάσος Παππάς ,"Μέχρι τώρα υπάρχει σοβαρότητα, αλλά πολλά έχουν δει τα μάτια μας. Οπότε στην αναμονή. © Ηχοληψία/μιξάζ: Αντώνης Παπαβομβολάκης (Music Row Studio) ® Η ΕΦΗΜΕΡΙΔΑ ΤΩΝ ΣΥΝΤΑΚΤΩΝ ► Ακούστε όλα τα podcast της «Εφημερίδας των Συντακτών» στις πλατφόρμες Spotify, Google και Apple.",
efsyn.gr,https://www.efsyn.gr/tehnes/media/396637_programmatikes-diloseis-yposheseis-me-orizonta-tetraetias,MEDIA,Προγραμματικές δηλώσεις: Υποσχέσεις με ορίζοντα τετραετίας,2023-07-07 07:35, ΕΦ.ΣΥΝ. ,"● Χωρίς συγκεκριμένο χρονοδιάγραμμα και κοστολόγηση η δεύτερη τετραετία Μητσοτάκη ● Ελάχιστου κόστους τα άμεσης εφαρμογής μέτρα, όπως το youth pass και η παράταση του market pass ● Σιωπή για μείωση των έμμεσων φόρων και φορολόγηση των υπερκερδών των μονοπωλιακών ομίλων ● Πρεμούρα για τα ιδιωτικά πανεπιστήμια: θα έρθουν πριν από τη συνταγματική αναθεώρηση Σφυροκόπημα από την αντιπολίτευση ● Σ. Φάμελλος: Το εκλογικό αποτέλεσμα δεν είναι λευκή επιταγή. Θα είμαστε απέναντι σε κάθε αντιλαϊκό μέτρο ● Ν. Ανδρουλάκης: Βαθιά υπερσυγκεντρωτική και πελατειακή η Ν.Δ. ● Δ. Κουτσούμπας: Καμία περίοδος χάριτος στην κυβέρνηση ● Καλώς ήλθατε στη γιορτή της αξιοπρέπειας ● Συνέντευξη με τον Ιρλανδό διασώστη Σον Μπίντερ, ο οποίος επιστρέφει στην Ελλάδα που τον διώκει ● Αυξάνονται τα θύματα της θανάσιμης αναμονής ● Frontex, ευρωβουλευτές, διεθνής Τύπος, συγγενείς θυμάτων δεν σιωπούν! ● Στο στόχαστρο της ευρωπαϊκής Εισαγγελίας 44 στελέχη ● Ο παπα-Μανώλης αγωνιά για τη ζωή του Αρσαντ ● Μια φωτεινή ιστορία αλληλεγγύης και έμπρακτης αποδοχής, που επιβάλλεται να έχει αίσιο τέλος ● «Βροχή» υπερκερδών 1 τρισ. δολάρια τον χρόνο για τις 722 μεγαλύτερες πολυεθνικές ● Αυξάνονται τα ενοίκια, μειώνονται τα διαθέσιμα διαμερίσματα ● Τριπλή πρεμιέρα με «Ιππόλυτο», «Μήδεια» και Ψαραντώνη",2023-07-07 07:35:00
efsyn.gr,https://www.efsyn.gr/politiki/boyli/396703_barygdoypo-afigima-mitsotaki-stis-programmatikes,ΒΟΥΛΗ,Βαρύγδουπο αφήγημα Μητσοτάκη στις προγραμματικές,2023-07-07 06:00," Έλενα Βαρίνου, Χάρης Ιωάννου ","Στην κοινοβουλευτική αρένα που συγκρότησαν τα αποτελέσματα των εκλογών κατέθεσε την ατζέντα της δεύτερης θητείας του ο πρωθυπουργός, ανοίγοντας χθες το απόγευμα στην Ολομέλεια την τριήμερη διαδικασία των προγραμματικών δηλώσεων, που θα κορυφωθεί το Σάββατο με την ονομαστική ψηφοφορία για την ψήφο εμπιστοσύνης. Με τον αέρα του κυρίαρχου στη σκακιέρα, ο Κυριάκος Μητσοτάκης προσήλθε στην πρώτη πολιτική αντιπαράθεση στη Βουλή χωρίς να έχει απέναντί του, ύστερα από οκτώ χρόνια, τον Αλέξη Τσίπρα -τουλάχιστον σε επίπεδο πολιτικών αρχηγών- και δήλωσε, επικαλούμενος το εκλογικό αποτέλεσμα, πως «δεν έχει το δικαίωμα να διαψεύσει τις προσδοκίες» των πολιτών. Εθεσε τη στρατηγική του για τη νέα τετραετία και αφηγήθηκε τον δικό του «πολυδιάστατο εκσυγχρονισμό», παρουσιάζοντας ούτε λίγο-ούτε πολύ τον εαυτό του όχι μόνο ως πολιτικό απόγονο του Ελευθέριου Βενιζέλου και του Κωνσταντίνου Καραμανλή αλλά και, για πρώτη φορά από βήματος της Βουλής, του Ανδρέα Παπανδρέου και του Κώστα Σημίτη. Κατέστησε έτσι και πάλι σαφές πως φιλοδοξεί να οικειοποιηθεί και τον χώρο του Κέντρου, αναφέροντας μάλιστα χαρακτηριστικά πως σκοπεύει σε «μεγάλες συμμαχίες» και «ευρύχωρες συναινέσεις». Ο κ. Μητσοτάκης εξειδίκευσε, όπως αναμενόταν, τα μέτρα άμεσης εφαρμογής για την αντιμετώπιση της ακρίβειας, που θα ενσωματωθούν στο πολυνομοσχέδιο του υπουργείου Οικονομικών –επιφυλασσόμενος προφανώς στην καταληκτική ομιλία του το Σάββατο για την «έκπληξη» εάν επιβεβαιωθούν οι διαρροές του Μαξίμου– και έβαλε τις προτεραιότητες και τους στόχους της τετραετίας, αναλύοντας τις προεκλογικές του εξαγγελίες. Ξεχώρισε η επιτάχυνση, όπως φαίνεται, της ιδιωτικοποίησης της Ανώτατης Εκπαίδευσης, αφού, επιμένοντας στην αναθεώρηση του άρθρου 16 του Συντάγματος που απαγορεύει τη λειτουργία των ιδιωτικών πανεπιστημίων, αναφέρθηκε στο άρθρο 28, που προσφέρει από σήμερα, όπως είπε, τη δυνατότητα αναγνώρισης ξένων ιδρυμάτων που επιδιώκουν να επενδύσουν στην Ελλάδα. Αίσθηση προκάλεσε το γεγονός πως έσπευσε να προεξοφλήσει ως «συνοδοιπόρο» του τον Νίκο Ανδρουλάκη, ζητώντας τη συναίνεσή του χωρίς αστερίσκους. «Θυμόμαστε όλοι την υπαναχώρηση του ΠΑΣΟΚ και προσωπικά του Γιώργου Παπανδρέου - εύχομαι πραγματικά να μην ξανακάνετε το ίδιο λάθος» απευθύνθηκε στον πρόεδρο του κόμματος. Ο πρωθυπουργός αφιέρωσε το μεγαλύτερο σκέλος της τοποθέτησής του περιγράφοντας τις «πέντε Ελλάδες» του προεκλογικού του προγράμματος, με όχημα την ανάκτηση της επενδυτικής βαθμίδας ώς το τέλος του έτους και την πρόωρη αποπληρωμή των δανείων του 1ου Μνημονίου. Μίλησε για καλύτερους μισθούς και συντάξεις, για μείωση της ανεργίας και για ισχυρό κοινωνικό κράτος, για πολιτιστική αναγέννηση, για επιστροφή των Γλυπτών του Παρθενώνα, για την εξέλιξη των νέων τεχνολογιών και την τεχνητή νοημοσύνη. Επανέλαβε πως οι μετοχές της ΕΥΔΑΠ και της ΕΥΑΘ θα επιστρέψουν στον έλεγχο του κράτους, πως τα εξοπλιστικά προγράμματα της προηγούμενης τετραετίας θα συνεχιστούν και θα ενισχυθούν μάλιστα, ότι ο φράχτης στον Εβρο θα ολοκληρωθεί μέχρι το 2025. Ενώ δεν παρέλειψε να στείλει αυστηρό μήνυμα στους φοροφυγάδες και στους ασύδοτες επιχειρηματίες, επικαλούμενος την περίπτωση της Μυκόνου. Δεν αναφέρθηκε καθόλου στις «μαύρες κηλίδες» της προηγούμενης θητείας του, παρά μίλησε αόριστα για «στρεβλώσεις» που θα επιδιορθωθούν. Δεν απάντησε επί της ουσίας στο ερώτημα σύσσωμης της αντιπολίτευσης σχετικά με την ανάπτυξη και την ευημερία της χώρας «για ποιους και με ποιους όρους». Για την ενίσχυση του ΕΣΥ, επανέλαβε πως η προεκλογική δέσμευση για 10.000 προσλήψεις «ισχύει στο ακέραιο», υπεραμύνθηκε για άλλη μια φορά της συνέργειας του δημόσιου με τον ιδιωτικό τομέα, ενώ σχετικά με το «μπάλωμα» της πρόσφατης ΠΝΠ για τη μεταφορά ασθενών σχολίασε πως «το κράτος είναι ενιαίο» και ότι όπου χρειαστεί, αυτές οι αποφάσεις θα συνεχιστούν. Εκμεταλλευόμενος τα αποτελέσματα των εκλογών, ο πρωθυπουργός ζήτησε από τις πτέρυγες ενότητα και συνεννόηση, «κηρύσσοντας» ταυτόχρονα το τέλος των ιδεολογικοπολιτικών διαχωριστικών γραμμών, ενώ με το πρόσχημα των ακραίων κοινοβουλευτικών ομάδων που εισήλθαν στη Βουλή, δήλωσε πως δεν θα ανεχθεί καμιά παραφωνία. «Η εποχή της ακρότητας και της χυδαιότητας ανήκει στο χθες» δήλωσε χαρακτηριστικά, συνεχίζοντας τις αιχμές που από την αρχή της ομιλίας του απηύθυνε προς την πτέρυγα της αξιωματικής αντιπολίτευσης, χωρίς βεβαίως να προκαταλαμβάνει την εθνικοπατριωτική ρητορική που εκφράστηκε στη συνέχεια από τους αρχηγούς της Νίκης και των «Σπαρτιατών» – με την «αποκήρυξη» του νεοφασισμού από τον Β. Στίγκα να καταγράφεται στα χαρακτηριστικά της χθεσινής πρεμιέρας. Την ισχυρή πολιτική πρόταση της αξιωματικής αντιπολίτευσης, κόντρα στη δεύτερη κυβερνητική θητεία της Νέας Δημοκρατίας πρόταξε ο Σωκράτης Φάμελλος, «διαμηνύοντας» στον πρωθυπουργό πως το εκλογικό αποτέλεσμα δεν σηματοδοτεί «λευκή επιταγή» για πλιάτσικο στη χώρα και άλωση του κράτους από κομματικούς στρατούς. Ξεκινώντας την πρώτη του τοποθέτηση στη Βουλή, ο νέος πρόεδρος της Κ.Ο. του ΣΥΡΙΖΑ – Π.Σ. εξήρε την προσφορά, το πολιτικό κεφάλαιο και την παρακαταθήκη του Αλέξη Τσίπρα, υπενθυμίζοντας τις επιτυχίες της πρώτης κυβέρνησης της Αριστεράς στη χώρα και τόνισε πως το κόμμα του είναι ο πραγματικός αντίπαλος και το πραγματικό «εμπόδιο» στα σχέδια του Κυριάκου Μητσοτάκη και του συνολικού συστήματος εξουσίας. Αποδομώντας μία προς μία τις κεντρικές κυβερνητικές εξαγγελίες, ο κ. Φάμελλος υποστήριξε πως παρά το εκλογικό αποτέλεσμα πολλά από τα μείζονα προβλήματα δημιουργήθηκαν από την προηγούμενη τετραετία της Ν.Δ. και παραμένουν άλυτα –αναφέρθηκε στην ακρίβεια, στις ανισότητες, σε μείωση του πραγματικού εισοδήματος, αύξηση του ιδιωτικού χρέους, πολλαπλασιασμό του ισοζυγίου συναλλαγών– και διερωτήθηκε προς την πλευρά του πρωθυπουργού γιατί δεν τα έλυσε, ενώ τώρα υπόσχεται αυξήσεις σε μισθούς και συντάξεις, ενίσχυση της Υγείας και της Παιδείας κ.λπ. « Δεν προλάβατε να ασχοληθείτε με τους μισθούς, αλλά προλάβατε να κάνετε ιδιωτικοποιήσεις...» σχολίασε. Ασκώντας αυστηρή κριτική για τα οικονομικά μέτρα, μίλησε για κυβέρνηση «των επιδομάτων και των pass», ενώ καταλήγοντας επανέλαβε πως «η ανάπτυξη Μητσοτάκη σχεδιάζεται με όρους Φαρ Ουέστ, χωρίς έλεγχο και κανόνες» υποθηκεύοντας, όπως είπε, τη βιωσιμότητα της οικονομίας και το μέλλον της χώρας. Με το σύνθημα ότι το ΠΑΣΟΚ «θα είναι ο γνήσιος αντίπαλος του ανορθολογισμού και της συντήρησης, η φωνή της λογικής και της προόδου, χωρίς τοξικότητα και εύκολες λύσεις», ο πρόεδρος του κόμματος έδωσε το στίγμα για την αντιπολιτευτική τακτική που θα ακολουθήσει απέναντι στη δεύτερη κυβέρνηση Μητσοτάκη. Στην πρώτη του ομιλία στη Βουλή, ο Νίκος Ανδρουλάκης χαρακτήρισε τη Ν.Δ., παρά τα όσα ευαγγελίζεται ο πρωθυπουργός, δύναμη βαθιά υπερσυγκεντρωτική και πελατειακή. Εδωσε ιδιαίτερη έμφαση στο ζήτημα της Υγείας, ζητώντας την αναγέννηση του ΕΣΥ, ενώ επανέφερε το σκάνδαλο των υποκλοπών, στηρίζοντας τους επικεφαλής των Ανεξάρτητων Αρχών. Απαντώντας στο κάλεσμα Μητσοτάκη για αναθεώρηση του άρθρου 16, ο κ. Ανδρουλάκης σημείωσε ότι προτεραιότητα του ΠΑΣΟΚ είναι η ενίσχυση του δημόσιου Πανεπιστημίου και περιέγραψε τη θέση του: «Δεν είμαστε αρνητικοί στην ουσιαστική ρύθμιση της τριτοβάθμιας εκπαίδευσης με γνώμονα την αυτονομία, τη λογοδοσία και τα υψηλά στάνταρ, αλλά μην περιμένετε να δεχθούμε ως ισότιμα Πανεπιστήμια ιδιωτικά εκπαιδευτήρια που θα βάλουν απλά μια ταμπέλα και θα κάνουν εμπόριο πτυχίων». Παράλληλα τάχθηκε υπέρ της αξιολόγησης των εκπαιδευτικών, αλλά «όχι από μετακλητούς υπαλλήλους και τους κολλητούς των υπουργών σας». Ο πρόεδρος του ΠΑΣΟΚ χαρακτήρισε «καθαρό ρουσφέτι» το επιτελικό κράτος των 3.500 μετακλητών υπαλλήλων και μίλησε για εξωραϊσμένη εικόνα στην οικονομία με μια κοινωνία δύο ταχυτήτων. «Εμείς δεν πρόκειται να κρατήσουμε καμία στάση αναμονής απέναντί σας, ούτε φυσικά να σας δώσουμε κάποια περίοδο χάριτος». Με τη φράση αυτή ο γενικός γραμματέας του ΚΚΕ προειδοποίησε ότι η κυβέρνηση μετά την ανάγνωση των προγραμματικών δηλώσεων του πρωθυπουργού θα εντείνει την επίθεση στα εργατικά-λαϊκά δικαιώματα. Από τα πυρά του Δημήτρη Κουτσούμπα δεν γλίτωσαν ούτε ο ΣΥΡΙΖΑ και το ΠΑΣΟΚ, καθώς είπε ότι τα κόμματα της σοσιαλδημοκρατίας δεν μπορούν να κάνουν αντιπολίτευση «από τη σκοπιά του λαού» γιατί ταυτίζονται προγραμματικά με τη Ν.Δ. «Δεν υπάρχει καιρός για νέες αυταπάτες», είπε χαρακτηριστικά. Με ένα ακραίο ξενοφοβικό παραλήρημα εγκαινίασε την κοινοβουλευτική του παρουσία ο επικεφαλής του κόμματος «Σπαρτιάτες» που μπήκε στη Βουλή χάρη στην «ευλογία» Κασιδιάρη. Εφτασε μάλιστα στο σημείο να λέει ότι είναι ψευδές πως οι «Σπαρτιάτες» είναι συνεχιστές άλλου κόμματος. Ο Βασίλης Στίγκας από την αρχή της ομιλίας του προσπάθησε να διατυπώσει τα γνωστά επιχειρήματα των χρυσαυγιτών ότι δεν είναι φασίστες ούτε ναζιστές. Μετά βέβαια δήλωσε «μπερδεμένος» για το τι είναι φασισμός και δημοκρατία και τόνισε ότι το κόμμα του πορεύεται στον δρόμο του εθνικισμού, επικαλούμενος τον… Παύλο Μελά και τον Ιωνα Δραγούμη και απευθυνόμενος μόνο στους «ελληνόψυχους». Με το άγχος της πολιορκίας από τα άλλα κόμματα της (ακρο)δεξιάς πολυκατοικίας, ο πρόεδρος της Ελληνικής Λύσης κατηγόρησε τον πρωθυπουργό Κυριάκο Μητσοτάκη ότι οι προγραμματικές του δηλώσεις ήταν απλή αντιγραφή όσων είπε και στην αντίστοιχη διαδικασία του 2019. Επέκρινε τα ΜΜΕ ότι δεν τον προβάλλουν και κατηγόρησε την κυβέρνηση ότι «δολοφόνησε ηθικά όλους τους αντιπάλους της για να φαίνεται ηγεμονική δύναμη». Παράλληλα επέκρινε τον Κυριάκο Μητσοτάκη ότι ταυτίζεται με τον εκσυγχρονισμό του Κώστα Σημίτη (ΠΑΣΟΚ) και ότι δεν έκανε υπουργό ούτε έναν από τη Μακεδονία. Με το δημογραφικό στην προμετωπίδα του απηύθυνε την πρώτη ομιλία του στη Βουλή ο επικεφαλής της υπερσυντηρητικής Νίκης. Σχολιάζοντας την προαναγγελία του πρωθυπουργού στο Bloomberg για τη θέσπιση του γάμου ομόφυλων ζευγαριών, ο Δημήτρης Νατσιός τόνισε ότι αυτό δεν το είχε η Ν.Δ. στο προεκλογικό της πρόγραμμα και έκανε λόγο για προσβολή «της οικογένειας, της παράδοσης, του νομικού πολιτισμού και παραβίαση του Συντάγματος». Ο ίδιος υποστήριξε ότι δεν είναι ακροδεξιός και πήρε αποστάσεις από τους «ανταγωνιστές» του λέγοντας ότι «δεν ήρθαμε να κάνουμε τη Βουλή τσίρκο». Αφού επαίνεσε τον εαυτό της ότι είναι η μοναδική γυναίκα πολιτική αρχηγός, η Ζωή Κωνσταντοπούλου ανέβηκε στο βήμα της Βουλής ύστερα από σχεδόν οκτώ χρόνια για να εκφωνήσει την πρώτη ομιλία της ως πρόεδρος κόμματος. Η επικεφαλής της Πλεύσης Ελευθερίας κατηγόρησε την κυβέρνηση ότι η μη υπερψήφιση αντιπροέδρου Βουλής από το κόμμα της δεν είναι πράξη συναίνεσης ή θεσμικής λειτουργίας και την κάλεσε να αναθεωρήσει. «Θα ασκήσουμε έντονο έλεγχο», υπογράμμισε και ζήτησε να μην είναι το Κοινοβούλιο εκτελεστικό όργανο της κυβέρνησης. Τόνισε ακόμη ότι θα ζητήσει ακρόαση πολιτών σε κάθε νομοσχέδιο που συζητείται.",2023-07-07 06:00:00
efsyn.gr,https://www.efsyn.gr/politiki/boyli/396632_tsakalotos-tin-epomeni-mera-olos-o-syriza-tha-einai-edo-kai-tha-dosei-mahes,ΒΟΥΛΗ,Τσακαλώτος: Την επόμενη μέρα όλος ο ΣΥΡΙΖΑ θα είναι εδώ και θα δώσει μάχες,2023-07-07 00:34, efsyn.gr ,"Την επόμενη μέρα, όλος ο ΣΥΡΙΖΑ θα δώσει τη μάχη για να ακουστεί η φωνή εκείνων που δεν ακούγεται η φωνή τους και θα ασκήσει αντιπολίτευση μαχητικά και με σχέδιο για την επόμενη μέρα, θα δώσει μάχες για τα δικαιώματα, υπογράμμισε ο βουλευτής του ΣΥΡΙΖΑ Ευκλείδης Τσακαλώτος κατά τη συζήτηση των προγραμματικών δηλώσεων. «Η ΝΔ και το σύστημα που την υποστηρίζει έχουν ως βασικό επιχείρημα ότι ο ΣΥΡΙΖΑ-ΠΣ ήταν μια ανάγκη ειδικού σκοπού, ότι υπήρξε μόνο λόγω της κρίσης του μνημονίου και τώρα δεν χρειάζεται. Κάνουν λάθος. Και θα τους εκπλήξουμε. Γιατί ο ΣΥΡΙΖΑ μεγάλωσε από την ανάγκη της ελληνικής κοινωνίας να βγει από την κρίση αλλά η ελληνική κοινωνία εξακολουθεί να χρειάζεται μια δυνατή Αριστερά, μια Αριστερά που θα παλεύει για τους μισθούς, για τα δικαιώματα, για τη νέα γενιά», είπε ο Ευκλείδης Τσακαλώτος και πρόσθεσε: «Θέλω να δώσω μια υπόσχεση. Ο ΣΥΡΙΖΑ, την επόμενη μέρα, όλος ο ΣΥΡΙΖΑ θα είναι εδώ να παλεύει και θα είμαστε η φωνή όσων δεν ακούγονται και θέλουν να γίνουμε επιτέλους, ένα σοβαρό κράτος. Θα είμαστε η φωνή των παιδιών που δουλεύουν στον τουρισμό, 7 ημέρες την εβδομάδα, 12ωρο σε άθλιες συνθήκες. Θα είμαστε η φωνή των παιδιών που πέφτουν πάνω τους τα λάδια και που τα βάζουν σε ψυγεία, των παιδιών που δεν αφήσατε να πάνε να ψηφίσουν αλλά θα ακουστεί η φωνή τους σε αυτή τη Βουλή. Θα είμαστε και η φωνή των παιδιών που πνίγηκαν στην Πύλο, γιατί κάθε παιδί δικαιούται φωνή και ζωή και θα κάνουμε τα πάντα να μην ξανασυμβεί ποτέ ξανά κάτι τέτοιο. Θα είμαστε η φωνή όλων των παιδιών που γεννιούνται στη χώρα. Γιατί γι΄αυτά τα παιδιά, παλέψαμε με τον Αλέξη Τσίπρα να βγάλουμε τη χώρα από τα μνημόνια και να ρυθμίσουμε το χρέος. Θα είμαστε η φωνή όλων των γεννημένων παιδιών. Το τονίζω αυτό, γιατί εδώ μέσα ακούμε υποκριτές που μιλάνε για αγέννητα παιδιά, με σκοπό να ελέγξουν τα σώματα των γυναικών. Ο σκοταδισμός δεν θα πετύχει ούτε μια νίκη. Θα είμαστε εδώ, να δίνουμε τη μάχη κάθε μέρα, όλος ο ΣΥΡΙΖΑ μαχητικά, με αντιπολίτευση, με πρόγραμμα, με σχέδιο για την Ελλάδα της επόμενης μέρας». Ο κ. Τσακαλώτος ανέφερε ότι η ΝΔ είναι κόμμα που έχει σε μεγαλύτερο βαθμό μέσα της τον νεοφιλελευθερισμό, σε σχέση με άλλα συντηρητικά κόμματα. «Μας λένε ότι ο κ. Μητσοτάκης θα ασχοληθεί προσωπικά με το ΕΣΥ αλλά είναι νεοφιλελεύθερος. Δεν δεσμεύεται για το 7,5% δαπάνες για το δημόσιο σύστημα υγείας και δεν έχει την αντίληψη ότι έτσι θα αλλάξουν αυτά που ταλαιπωρούν τους πολίτες. Υπόσχεται αύξηση 25% στους μισθούς αλλά το Πρόγραμμα Σταθερότητας που παρουσιάσατε μιλάει στην ουσία για 1%, για 1,5%, σε πραγματικούς όρους, σε τέσσερα χρόνια, και ενώ η παραγωγικότητα θα έχει αυξηθεί 7% και άρα το μερίδιο της εργασίας θα έχει μειωθεί, ακόμα περισσότερο», είπε ο κ. Τσακαλώτος και πρόσθεσε ότι η ΝΔ δεν μπορεί να υποσχεθεί αυξήσεις στους μισθούς, ως κόμμα μάλιστα που έχει απόψεις που αποδυναμώνουν την εργασία, με τις ατομικές συμβάσεις, με τις ευέλικτες μορφές. Η ιδεολογική αφετηρία του ΣΥΡΙΖΑ, είπε ο κ. Τσακαλώτος στο σημείο αυτό, είναι στον αντίποδα μιας τέτοιας προσέγγισης, «δεν στηρίζεται στην ανάθεση σε έναν σοφό ηγεμόνα. Στηρίζει την ενδυνάμωση της κοινωνίας και την ενεργοποίηση της κοινωνίας και των παραγωγικών δυνάμεων των πολιτών, δεν πιστεύει σε ένα πατερναλιστικό κράτος αλλά σε κράτος που ενεργοποιεί τις μεγάλες δυνάμεις που υπάρχουν, γιατί μόνο έτσι θα αντιμετωπιστούν τα δομικά προβλήματα της χώρας».",2023-07-07 00:34:00
efsyn.gr,https://www.efsyn.gr/politiki/antipoliteysi/396620_telos-i-popi-tsapanidoy-apo-ekprosopos-typoy-toy-syriza-ps,ΑΝΤΙΠΟΛΙΤΕΥΣΗ,Τέλος η Πόπη Τσαπανίδου από εκπρόσωπος Τύπου του ΣΥΡΙΖΑ-ΠΣ,2023-07-06 20:56, efsyn.gr ,"Πόπη Τσαπανίδου Την παραίτησή της από εκπρόσωπος Τύπου του ΣΥΡΙΖΑ-ΠΣ υπέβαλε σήμερα η Πόπη Τσαπανίδου, μια εβδομάδα μετά την ανακοίνωση του Αλέξη Τσίπρα ότι αποχωρεί απ' το τιμόνι του κόμματος μετά τη διπλή εκλογική βαριά ήττα. Η Πόπη Τσαπανίδου άλλωστε δεν κατάφερε να εκλεγεί βουλευτής Επικρατείας. Επιπλέον ήταν προσωπική επιλογή του πρώην προέδρου στο δρόμο προς τις εκλογές και έτσι η παραίτησή της ήταν μάλλον αναμενόμενη για πολλούς. Η έμπειρη δημοσιογράφος είχε αναλάβει εκπρόσωπος του ΣΥΡΙΖΑ-ΠΣ στα τέλη Δεκεμβρίου, αφού ο Νάσος Ηλιόπουλος θα κατέβαινε υποψήφιος.",2023-07-06 20:56:00
efsyn.gr,https://www.efsyn.gr/politiki/paraskinia/396614_ape-kai-tasoylas-ebgalan-proedro-ston-syriza,ΠΑΡΑΣΚΗΝΙΑ,ΑΠΕ και Τασούλας έβγαλαν... πρόεδρο στον ΣΥΡΙΖΑ,2023-07-06 19:59, Α.Κ. ,"Μπορεί να είχαν συνηθίσει αλλιώς, μπορεί να έγινε από παραδρομή, αλλά μήπως ξέρουν κάτι; Μάλλον όχι, αλλά ποτέ δεν ξέρεις. Κατά τη συζήτηση για τις προγραμματικές δηλώσεις της κυβέρνησης, τόσο ο πρόεδρος της Βουλής, Κώστας Τασούλας, όσο και το Αθηναϊκό και Μακεδονικό Πρακτορείο Ειδήσεων, μπέρδεψαν τον ρόλο του Σωκράτη Φάμελλου. Ο πρόεδρος της Βουλής, μπορεί και από τον ενθουσιασμό του που ο Κυριάκος Μητσοτάκης υπερέβη μόνο κατά 10 λεπτά τον χρόνο ομιλίας του (ήταν περισσότερο, αλλά δεν έχει σημασία), και τήρησε κατά το μέγιστο δυνατό τη συμβουλή του «φείδου χρόνου», ανήγγειλε τον Σωκράτη Φάμελλο αρχικά σαν εκπρόσωπο της Κ.Ο. του ΣΥΡΙΖΑ-Προοδευτική Συμμαχία, μετά ως κοινοβουλευτικό εκπρόσωπο και τελικά, το διόρθωσε σε «πρόεδρος του ΣΥΡΙΖΑ-Προοδευτική Συμμαχία». Και την... εκλογή του Σωκράτη Φάμελλου στην ηγεσία του κόμματος της αξιωματικής αντιπολίτευση ήρθε να επιβεβαιώσει και το ΑΠΕ-ΜΠΕ. Στο εισαγωγικό τηλεγράφημα για την ομιλία του, έγραφε κατά λέξη: «Στη διακυβέρνηση Τσίπρα οφείλεται ότι σήμερα υπάρχει ελευθερία δημοσιονομικών επιλογών για την ελληνική κυβέρνηση», τόνισε ο πρόεδρος του ΣΥΡΙΖΑ ΠΣ, Σωκράτης Φάμελλος, στην ομιλία του κατά τη συζήτηση στη Βουλή επί των προγραμματικών δηλώσεων της κυβέρνησης». Εμείς, πάντως, θα ευχηθούμε «σιδεροκέφαλος» στον κ. Φάμελλο, που ο ρόλος του προέδρου της Κοινοβουλευτικής Ομάδας του κόμματος είναι βαρύς. ",2023-07-06 19:59:00
efsyn.gr,https://www.efsyn.gr/politiki/boyli/396610_s-famellos-eimaste-edo-etoimoi-kai-tha-baloyme-plati-stis-anagkes-olon-ton,ΒΟΥΛΗ,"Σ. Φάμελλος: Είμαστε εδώ, έτοιμοι, και θα βάλουμε πλάτη στις ανάγκες όλων των πολιτών",2023-07-06 19:24, efsyn.gr ,"Ο πρόεδρος της Κοινοβουλευτικής Ομάδας του ΣΥΡΙΖΑ, Σωκράτης Φάμελλος Πλήρη αποδόμηση της ομιλίας επί των προγραμματικών δηλώσεων, που ανέγνωσε ο Κυριάκος Μητσοτάκης, από τον πρόεδρο της Κοινοβουλευτικής Ομάδας του ΣΥΡΙΖΑ-Προοδευτική Συμμαχία, Σωκράτη Φάμελλου στη Βουλή. Επισήμανε μάλιστα ότι το εκλογικό αποτέλεσμα, που έδωσε τη νίκη στη Νέα Δημοκρατία, δεν μετέβαλε τα προβλήματα των πολιτών και ρώτησε: ► Πότε δημιουργήθηκε το πρόβλημα της ακρίβειας και πότε δεν λύθηκε; ► Πότε δημιουργήθηκαν τα κενά στο ΕΚΑΒ, αν όχι με την προηγούμενη κυβέρνηση Μητσοτάκη, και πότε δεν λύθηκαν; Και σημείωσε ότι το κρατικό έλλειμμα έχει φτάσει στα ύψη ενώ το πραγματικό εισόδημα έχει μειωθεί, ενώ τόνισε ότι τα κάθε λογής pass είναι αποδοχή της ακρίβειας και όχι λύση, ενώ πληρώνονται με λεφτά από φόρους προς τους πολίτες, που τελικά πριμοδοτούν περισσότερο την ακρίβεια. Τόνισε δε ότι δεν ακούστηκε τίποτα για την προστασία της πρώτης κατοικίας, με δεκάδες αν όχι εκατοντάδες χιλιάδες πολίτες να κινδυνεύουν να χάσουν το σπίτι τους. Κατά τη έναρξη της ομιλίας του, της πρώτης μετά την παραίτηση του Αλέξη Τσίπρα από την ηγεσία του κόμματος, ο Σωκράτης Φάμελλος, είπε ότι ο ΣΥΡΙΖΑ «είναι εδώ» και μετά την αιφνιδιαστική παραίτηση του προέδρου του κόμματος, έχει στελεχωθεί και ανασυγκροτηθεί για να αντιμετωπίσει την επέλαση της κυβέρνησης Μητσοτάκη, τους κινδύνους για τη Δημοκρατία και για να βάλει πλάτη στις ανάγκες των πολιτών και της κοινωνίας. Όπως είπε, ο ΣΥΡΙΖΑ-Π.Σ. ως αξιωματική αντιπολίτευση έχει τρία βασικά καθήκοντα: Και σημείωσε ότι ο ΣΥΡΙΖΑ θα ασκήσει αντιπολίτευση κυρίως για όσους έχουν ανάγκη προστασίας των δικών τους συμφερόντων αλλά δεν εκφράστηκαν μέσα από τον ΣΥΡΙΖΑ στις κάλπες:  «Θα αγωνιστούμε για να τιμήσουμε την εμπιστοσύνη αυτών που μάς στήριξαν εκλογικά, αλλά πολύ περισσότερο θα αγωνιστούμε για όλους εκείνους και εκείνες που δεν προσήλθαν στην κάλπη. Για να τους πείσουμε πως υπάρχουν λύσεις μέσα από την πολιτική και για το ό,τι δεν πρέπει να αφήνουν το δικαίωμα επιλογής για τη ζωή τους». Όσο για τον Αλέξη Τσίπρα, είπε απευθυνόμενος στον Κυριάκο Μητσοτάκη, ότι στην ιστορική αναδρομή που έκανε ξέχασε ότι ο τέως πρόεδρος του ΣΥΡΙΖΑ-ΠΣ και πρώην πρωθυπουργός είχε τέτοια προσφορά στην Ελλάδα, που αφήνει μεγάλο πολιτικό κεφάλαιο και μεγάλη παρακαταθήκη στην ιστορία της. Και θύμισε ότι ως πρωθυπουργός έβγαλε την Ελλάδα από το τούνελ της χρεοκοπίας και της επιτροπείας το 2018, αξιοποίησε το «όχι» του ελληνικού λαού για να ανατρέψει πολλά από τα σχέδια θεσμών, εξασφάλισε πρόσβαση στην υγεία για όλους, ακόμη και αν δεν είχαν ασφαλιστική κάλυψη, ενώ στη διακυβέρνηση 2015-2019 είχαμε 9 συνεχόμενα τρίμηνα ανάπτυξης, ενώ παρέλαβε άδεια ταμεία, γεγονός για το οποίο την ευθύνη είχαν άλλοι. Και σημείωσε ότι το 2015 η Ελλάδα δεν είχε ούτε την ελευθερία ούτε τη δυνατότητα να μιλάει ελεύθερα και το πέτυχε μέσα από τη διακυβέρνηση του ΣΥΡΙΖΑ, που πέτυχε επίσης την ιστορική Συμφωνία των Πρεσπών, τη συμφωνία «3+1» και δρομολόγησε τη Σύνοδο του Νότου. Ο πρόεδρος της Κ.Ο. του ΣΥΡΙΖΑ αναφέρθηκε και στην «πρόσκληση» του Κ. Μητσοτάκη προς την αντιπολίτευση να απομακρυνθεί από αγκυλώσεις και με δημιουργικό πνεύμα να συνεργαστεί για την αναθεώρηση του Συντάγματος, με προφανή στόχο το άρθρο 16 και τη θεσμοθέτηση των ιδιωτικών πανεπιστημίων. Όπως είπε, ανησυχεί πολύ για το ποιος θα βάλει πλάτη σε μια τέτοια αναθεώρηση, καθώς όλοι γνωρίζουν ότι το ΠΑΣΟΚ-Κίνημα Αλλαγής δεν ξεκαθαρίζει απολύτως τη θέση του για τα ιδιωτικά πανεπιστήμια. Ο Σωκράτης Φάμελλος επισήμανε ότι ο ΣΥΡΙΖΑ έχει απολύτως διαφορετική πολιτική πρόταση από τη ΝΔ, που βασίζεται στους εξής πυλώνες:  Πρόσθεσε επίσης ότι η πολιτική του ΣΥΡΙΖΑ στηρίζεται στις αρχές της Δημοκρατίας, δικαιοσύνης, αλληλεγγύης, τόνισε ότι η πρόταση του ΣΥΡΙΖΑ έχει στο επίκεντρο το κοινωνικό κράτος, τη μείωση των ανισοτήτων, την υπεράσπιση της γνώσης και του πολιτισμού, τις ανάγκες των νέων ανθρώπων, τα δικαιώματα στην εργασία, την προστασία του περιβάλλοντος, την αποκέντρωση και την αυτοδιοίκηση. ¨Οσον αφορά τη γενικότερη οικονομική πολιτική της κυβέρνησης Μητσοτάκη, ο Σωκράτης Φάμελλος τόνισε ότι «η ανάπτυξη πραγματοποιείται με όρους Φαρ Ουέστ, χωρίς κανόνες, χωρίς έλεγχο, με επικοινωνιακές εξαγγελίες. Και υποθηκεύει το μέλλον και τη βιωσιμότητα της οικονομίας, αλλά και το φυσικό περιβάλλον της χώρας όπου η καθυστέρηση είναι και τραγική και η πρόοδος στα υπό εκπόνηση εργαλεία που άφησε ο ΣΥΡΙΖΑ το 2019 είναι ουσιαστικά μηδενική, και όπου ο ελεγκτικός ρόλος της Πολιτείας ασκείται μόνο όταν το απαιτούν οι επικοινωνιακές ανάγκες». Ο πρόεδρος της Κ.Ο. του ΣΥΡΙΖΑ-ΠΣ δεν παρέλειψε να αναφερθεί στο σκάνδαλο των υποκλοπών και τις απειλές για τη δημοκρατία. «Η διαφύλαξη του κράτους δικαίου είναι βασικός στόχος του ΣΥΡΙΖΑ-Π.Σ.», είπε σημειώνοντας ότι η ανεξαρτησία των αρχών, η προστασία των δικαιωμάτων, η ελευθερία του Τύπου και η ταχεία απονομή δικαιοσύνης «αποτελούν αδιαπραγμάτευτες αξίες για εμάς. Η θητεία της ΝΔ κάθε άλλο παρά επιτυχημένη μπορεί να χαρακτηριστεί στα θέματα αυτά, καθώς σημαδεύτηκε από το σκάνδαλο των υποκλοπών και την επιχείρηση συγκάλυψής του από την κυβέρνηση». Και θύμισε την επίκληση του απορρήτου, το άρον-άρον κλείσιμο της Εξεταστικής, τις αιφνιδιαστικές νομοθετικές τροπολογίες για να αποκλεισθούν τα θύματα από κάθε πληροφόρηση, τις επιθέσεις κατά του προέδρου της ΑΔΑΕ. Και απαντώντας στον πρωθυπουργό, που επαιρόταν από βήματος ότι στα θέματα δικαιοσύνης «βρισκόμαστε σε καλό δρόμο», επικαλούμενος την Έκθεση της Κομισιόν, ο Σ. Φάμελλος τόνισε: «Στην έκθεση της ευρωπαϊκής επιτροπής για το κράτος δικαίου στην Ελλάδα επισημαίνεται με έμφαση πως ""οι απειλές και οι επιθέσεις κατά δημοσιογράφων εξακολουθούν να αποτελούν πρόβλημα"". Επιπλέον, οι δημοσιογράφοι συνεχίζουν να αντιμετωπίζουν καταχρηστικές αγωγές και να εργάζονται σε επισφαλείς συνθήκες εργασίας. Αναφέρθηκε επίσης ότι αρκετοί δημοσιογράφοι έχουν γίνει στόχος του κατασκοπευτικού λογισμικού Predator». Ο Σωκράτης Φάμελλος αναφέρθηκε στα εθνικά θέματα υπογραμμίζοντας «την προσπάθεια ειρηνικής επίλυσης των διαφορών με την Τουρκία και τη διεκδίκηση δίκαιης επίλυσης του Κυπριακού». Εκτίμησε ότι υπάρχει μία νέα δυναμική ώστε να δεσμευθεί η Τουρκία σε έναν διάλογο για την επίλυση της μόνης διαφοράς με την προάσπιση της εδαφικής ακεραιότητας και της θωράκισης των νησιών μας αλλά και με ευρωπαϊκές κυρώσεις στην Τουρκία, αλλά προειδοποίησε ότι «αν παραβιαστούν οι κόκκινες γραμμές η κυβέρνηση θα μας βρει απέναντί της». Είπε ακόμη ότι η μεταναστευτική πολιτική δεν μπορεί να γίνει αντικείμενο ψηφοθηρίας. Κλείνοντας έδωσε το στίγμα της αντιπολιτευτικής τακτικής του ΣΥΡΙΖΑ: «Θα είμαστε εδώ για να διαφυλάξουμε όλα εκείνα, που με αγώνες και με μεγάλες δυσκολίες πετύχαμε. Με ευθύνη και όραμα για την πατρίδα και για τους πολίτες. Προφανώς και θα στηρίζουμε κάθε προσπάθεια που μειώνει τα βάρη για τους πολίτες και ενισχύει την αναπτυξιακή προοπτική της χώρας. Αλλά έχουμε εμπειρία από την προηγούμενη 4ετία που τα βάρη στην κοινωνία πολλαπλασιάστηκαν». Και κατέληξε: «Θα μας βρείτε απέναντι κοινοβουλευτικά και κινηματικά, αλλά πάντα δημοκρατικά σε κάθε προσπάθεια επιβάρυνσης της κοινωνίας και της οικονομίας και υποβάθμισης της χώρας».",2023-07-06 19:24:00
efsyn.gr,https://www.efsyn.gr/politiki/boyli/396598_se-theseis-mahis-me-aformi-tis-programmatikes-diloseis-live,ΒΟΥΛΗ,Σε θέσεις μάχης με αφορμή τις προγραμματικές δηλώσεις [LIVE],2023-07-06 17:08, efsyn.gr ,"Τον οδικό χάρτη της νέας κυβερνητικής του θητείας ξεδίπλωσε κατά την εναρκτήρια ομιλία του ο Κυριάκος Μητσοτάκης, με την ανάγνωση των προγραμματικών δηλώσεων στη Βουλή. Η συζήτηση επί των προγραμματικών δηλώσεων θα διαρκέσει τρεις ημέρες, με την ψηφοφορία για την παροχή ψήφου εμπιστοσύνης στην κυβέρνηση να έχει προγραμματιστεί για το βράδυ του Σαββάτου 8 Ιουλίου. Τα μέτρα ανά τομέα αναμένεται να εξειδικεύσουν οι αρμόδιοι υπουργοί.  Μία από τα ίδια οι προγραμματικές δηλώσεις που ανέγνωσε ο πρωθυπουργός, καθώς όπως αναμενόταν ανακοίνωσε συνέχιση του Market Pass για κάποιους μήνες, την προαναγγελθείσας χορήγηση του Youth Pass, μειώσεις τεκμηρίων και φόρων, αυξήσεις μισθών στο τέλος της τετραετίας κ.ά. Επίσης, προανήγγειλε αλλαγή του άρθρου 16, με το βλέμμα στο ΠΑΣΟΚ-Κίνημα Αλλαγής, καλώντας γενικά την αντιπολίτευση να δείξει διάθεση συνεργασίας και δημιουργίας. Ο πρωθυπουργός Κυριάκος Μητσοτάκης ανακοίνωσε σειρά μέτρων και στόχων στο πλαίσιο των προγραμματικών δηλώσεων.https://t.co/duUBxgdD5P Πλήρη αποδόμηση της ομιλίας επί των προγραμματικών δηλώσεων, που ανέγνωσε ο Κυριάκος Μητσοτάκης, από τον πρόεδρο της Κοινοβουλευτικής Ομάδας του ΣΥΡΙΖΑ-Προοδευτική Συμμαχία, Σωκράτη Φάμελλου στη Βουλή. Η κριτική του εστίασε τόσο σε θέματα οικονομίας και ακρίβειας, όπως η επιδοματική πολιτική και τα κάθε λογής pass, οι εργασιακές συνθήκες που θυμίζουν Far West, αλλά και η κατάσταση της υγείας και της παιδείας. Επίσης, το θέμα των υποκλοπών και οι κίνδυνοι για τους θεσμούς. Ο ΣΥΡΙΖΑ-Προοδευτική Συμμαχία εισήλθε στην πρώτη κοινοβουλευτική μάχη χωρίς να έχει τον Αλέξη Τσίπρα στον προεδρικό θώκο του και το κόμμα εκπροσωπεί ο πρόεδρος της Κοινοβουλευτικής Ομάδας του κόμματος. Μάλιστα ο Αλέξης Τσίπρας δεν εμφανίστηκε στη Βουλή κατά την έναρξη της συζήτησης και ανάγνωσης των προγραμματικών δηλώσεων. Όπως έχει επισημάνει ο Σ. Φάμελλος τα στελέχη της Κ.Ο. του ΣΥΡΙΖΑ θα κάνουν ό,τι είναι δυνατόν για να ανταποκριθούν στα καθήκοντα και στην ευθύνη έναντι των μελών και των ψηφοφόρων, αλλά και έναντι της ελληνικής κοινωνίας. Πλήρη αποδόμηση της ομιλίας επί των προγραμματικών δηλώσεων, που ανέγνωσε ο Κυριάκος Μητσοτάκης, από τον πρόεδρο της Κοινοβουλευτικής Ομάδας του ΣΥΡΙΖΑ-Προοδευτική Συμμαχία, Σωκράτη Φάμελλου στη Βουλή.https://t.co/TlotAecYq5 Επίσημη πρώτη του Νίκου Ανδρουλάκη ως προέδρου του ΠΑΣΟΚ-Κινήματος Αλλαγής στη Βουλή. Ο Νίκος Ανδρουλάκης επέκρινε τον πρωθυπουργό πώς παρουσίασε μία εξωραϊσμένη εικόνα της οικονομίας και έδωσε υποσχέσεις που δεν θα υλοποιηθούν ενώ απέκρυψε όσα έρχονταιhttps://t.co/2lSQWVl5LY Η διαδικασία είναι οικεία για το ΚΚΕ και την Ελληνική Λύση. Σφοδρή κριτική και από τον γ.γ. της Κ.Ε. του ΚΚΕ, Δημήτρη Κουτσούμπα για την κυβέρνηση Μητσοτάκη. Όπως είπε η κυβέρνηση «έχει όλο το πακέτο: Και το αντιλαϊκό πρόγραμμα, αλλά και τους κατάλληλους ανθρώπους στις κατάλληλες θέσεις, για να εκτελέσουν τις νέες ειδικές αποστολές σε βάρος του λαού. Όλα αυτά για τα οποία προειδοποιούσε το ΚΚΕ σ' αυτή τη μακρά προεκλογική περίοδο είναι εδώ μπροστά μας. Είναι εδώ τα προαπαιτούμενα του Ταμείου Ανάκαμψης και της πολυπόθητης επενδυτικής βαθμίδας».  Ενώ διεκδίκησε την πρωτοκαθεδρία της αντιπολίτευσης, λέγοντας ότι ΠΑΣΟΚ και ΣΥΡΙΖΑ συμφωνούν με τα περισσότερα από όσα προτείνει η Νέα Δημοκρατία. Οι τοποθετήσεις των επικεφαλής των ακροδεξιών κομμάτων ΝΙΚΗ και Σπαρτιάτες δεν άφησαν περιθώριο για εκπλήξεις σε όσους τους άκουσαν. Ο επικεφαλής του κόμματος επισήμανε ότι τάσσονται κατά της «κοσμοπολίτικης και διεθνιστικής Αριστεράς», αλλά και της κεντροδεξιάς που είναι «αγγελιοφόρος της νέας τάξης πραγμάτων»#Βουλη #Σπαρτιατες #ακροδεξιαhttps://t.co/2nFWoL98tM «Σήμερα ο πρωθυπουργός επιδοκίμασε τον Ουίνστον Τσώρτσιλ ο οποίος είχε πει: Πολιτική ικανότητα είναι να παρουσιάζεις σήμερα τι θα γίνει αύριο, και αύριο να εξηγείς γιατί δεν έγινε», είπε ο πρόεδρος της Ελληνικής Λύσης για τις προγραμματικές δηλώσεις που ανέγνωσε ο Κυριάκος Μητσοτάκης. Υποστήριξε μεταξύ άλλων ότι τα ίδια ακριβώς πράγματα είχε πει και το 2019. «Έχω εδώ τις προγραμματικές δηλώσεις του κου Μητσοτάκη του 2019. Είχε μιλήσει τότε για 20 δις στον πρωτογενή τομέα, για σταδιακή κατάργηση του τέλους επιτηδεύματος και της εισφοράς αλληλεγγύης, αλλά και του ΦΠΑ. Νομίζει ότι απευθύνεται σε ανθρώπους που δεν θυμούνται, επειδή έχει ο ίδιος κοντή μνήμη. Είχε μιλήσει για ελεύθερη επιλογή οικογενειακού γιατρού. Για να μην σας κουράζω ό,τι είπε σήμερα είναι copy paste του 2019». Κατά τα άλλα, επιτέθηκε στην κυβέρνηση τόσο για τα εθνικά θέματα και τη Συμφωνία των Πρεσπών, αλλά και για την υγεία και την πολιτική προστασία. Και σημείωσε: «Το πολιτικό και οικονομικό πλαίσιο μετά τις εκλογές προοιωνίζει κακό μέλλον. Βλέπουμε όλοι το αυταρχικό πρόσωπο της κυβέρνησης της ΝΔ, με την απόλυτη κυριαρχία στην πολιτική». Ανάλογου περιεχομένου με αυτό του επικεφαλής των Σπαρτιατών ήταν η ομιλία του προέδρου της ΝΙΚΗΣ, ο οποίος επιτέθηκε στη ΛΟΑΤΚΙ κοινότητα, ενώ επανάλαβε τις σκοταδιστικές θέσεις που αμφισβητούν το δικαίωμα της γυναίκας να αποφασίζει αν θα γίνει μητέρα, επαναλαμβάνοντας τις θεωρίες περί του «δικαιώματος του αγέννητου παιδιού». Ο Δημήτρης Νατσιός διερωτήθηκε αν το νέο υπουργείο Οικογένειας «θα προστατέψει -σύμφωνα με την παράδοση και τις διδαχές της εκκλησίας μας- το αγέννητο παιδί», σημειώνοντας ότι ο Κυριάκος Μητσοτάκης «ανέφερε πρώτα την πολιτική του για την ΛΟΑΤΚΙ κοινότητα και τελευταία την πολιτικη του για το παιδί». Τόνισε δε πως αν νομιμοποιηθεί ο γάμος για τους ομοφυλόφιλους, τότε η Νίκη θα βρεθεί απέναντι. «Τι τον θέλετε τον γάμο των ομόφυλων ζευγαριών όταν όλα τα δικαιώματά τους είναι εξασφαλισμένα από το σύμφωνο συμβίωσης;», είπε μεταξύ άλλων. Ενώ αναφερόμενος στα θέματα της παιδείας, είπε ότι οι όποιες αλλαγές γίνουν και με την αναθεώρηση του Συντάγματος θα πρέπει να έχουν επίκεντρο τη διδασκαλία της ελληνικής και χριστιανικής παιδείας. Επίσημη πρώτη, ως ηγέτιδας κόμματος στη Βουλή και για τη Ζωή Κωνσταντοπούλου, η οποία πάντως έχει κοινοβουλευτική πείρα και ως βουλευτής και ως πρώην πρόεδρος της Βουλής, κατά την πρώτη κυβέρνηση ΣΥΡΙΖΑ.",2023-07-06 17:08:00
efsyn.gr,https://www.efsyn.gr/stiles/apopseis/396576_rekbiem-mias-politikis-istorias,ΑΠΟΨΕΙΣ,Το ρέκβιεμ μιας πολιτικής ιστορίας,2023-07-06 16:00, Κώστας Βέργος* ,"«Ηταν μια αναμενόμενη απόφαση μετά από τρεις συντριπτικές ήττες που υπέστη ο ΣΥΡΙΖΑ και ο Αλέξης Τσίπρας προσωπικά σε εθνικές εκλογές. Ο ΣΥΡΙΖΑ ήταν ένα κόμμα που τα τελευταία χρόνια και στην κυβέρνηση, αλλά και στην αντιπολίτευση, ταυτίστηκε με την τοξικότητα, με τον διχαστικό λόγο, αλλά και με την εκκωφαντική αναποτελεσματικότητα όταν τελικά κλήθηκε να διαχειριστεί τις τύχες του τόπου». Τάδε έφη την ημέρα της παραίτησης του διχαστικού αντιπάλου ο μη διχαστικός Κυριάκος Μητσοτάκης. Τάδε έφη ο πρώτος πρωθυπουργός που παρέλαβε γεμάτο ταμείο (37 δισ.) από τον προκάτοχό του. Ο πρωθυπουργός που παρέλαβε από τον προκάτοχό του το κλειδί του πρωθυπουργικού μεγάρου στο χέρι, έναν προκάτοχο που δεν είχε ο ίδιος ευτυχήσει να παραλάβει από τον προ-προκάτοχο, Αντώνη Σαμαρά, το 2015, το κλειδί του πρωθυπουργικού μεγάρου στο χέρι, αποχωρώντας ο προ-προκάτοχος από το πρωθυπουργικό μέγαρο πριν φτάσει εκεί ο προκάτοχος. Αφήνοντας, όπως ειπώθηκε τότε, το κλειδί κάτω από το χαλί, στην είσοδο του πρωθυπουργικού μεγάρου, σε μια επίδειξη αστικής ευγένειας και κυρίως αφήνοντας πίσω του ταμείο για μισθοδοσία δύο μηνών και κάτι ημερών και κάτι ωρών και ένα ξηλωμένο τηλέφωνο σε μια επίδειξη εκκωφαντικής χρηματοοικονομικής και δημοσιονομικής αποτελεσματικότητας. Και μια αρπακτική Ευρώπη πίσω να αδημονεί να κατασπαράξει τον νεαρό αριστερό πρωθυπουργό προς παραδειγματισμό δεξιών και αριστερών στην Ευρώπη και τον κόσμο που θα σήκωναν ξανά κεφάλι. Και έναν εχθρικό κεντρικό τραπεζίτη της χώρας, στα όρια της εκτροπής και της αυτεπάγγελτης εισαγγελικής παρέμβασης λόγω ανοιχτών δηλώσεων bank-run εις βάρος της χρηματοπιστωτικής αξιοπιστίας της νέας κυβέρνησης. Ο οποίος κεντρικός τραπεζίτης μόλις είχε διοριστεί από τον προ-προκάτοχο για να κάνει δύσκολη τη ζωή του προκατόχου, παρά τη ρητώς εκφρασθείσα διαφωνία του προκατόχου για τον συγκεκριμένο διορισμό, σε μια επίδειξη μη διχαστικότητας του προ-προκατόχου όταν θα κατείχε για μόνο λίγους μήνες ακόμα την κυβέρνηση. Από την μια ο προ-προκάτοχος (Σαμαράς) και ο κάτοχος (Μητσοτάκης), γόνοι πολιτικών τζακιών, και από την άλλη ο προκάτοχος (Τσίπρας), αυτοδίδακτος πολιτικός. Που ως αυτοδίδακτος έκανε πολλά λάθη. Αλλά δεν έκανε ένα: να φύγει από το Μαξίμου πριν φτάσει εκεί ο επόμενος. Και άλλο ένα: να αδειάσει το ταμείο όπως έκανε ο προηγούμενος και όπως έκαναν και όλοι οι προηγούμενοι, που από τους τάφους τους τώρα σφυρίζουν αδιάφορα στον σκοπό ενός ρέκβιεμ αδιάφορου για μια ιστορία αδιάφορη και ξεχασμένη. Ποιος θυμάται τώρα ποιος έφτιαξε τα χρέη και τα ελλείμματα και την αποβιομηχάνιση και το πελατειακό σύστημα και τους περίφημους ραντιέρηδες και τους αδίστακτους τοκογλύφους και το κράτος των ημετέρων και των δικών μας των παιδιών; Κι εκείνα τα καθημερινά μεσημεριανά τηλέφωνα για να σου δώσουν, παρακαλετά, δάνεια και γαμοδάνεια και πάλι δάνεια. (Μέχρι και τον Γκαργκάνα παίρνανε, όπως είπε κάποτε ο ίδιος ο Γκαργκάνας, προ-προκάτοχος του σημερινού Στουρνάρα.) Κάτι μας θυμίζει τώρα ο θλιβερός σκοπός που ακούμε, αλλά δεν ξέρουμε τι. Ξεφορτωθήκαμε το παρελθόν στις πλάτες του αποχωρούντος και είναι σίγουρο ότι θα κάνουμε τα ίδια λάθη όπως κάνουν όλοι οι επιλήσμονες της μικρής τους ή μεγάλης ιστορίας. Δεν είναι μικρόψυχη και αγνώμων η δήλωση του πρωθυπουργού επί τη αποχωρήσει του πολιτικού του αντιπάλου. Θεσμοθετημένη λήθη είναι. ΥΓ.1 Ασχετη αλλά και σχετική ως παράδειγμα θεσμοθετημένης λήθης η δήλωση του Κυρ. Μητσοτάκη: «Τι τον νοιάζει τον 17χρονο για τον Λαμπράκη; Τι τον ενδιαφέρει τι έγινε το 1963;» (Κυρ. Μητσοτάκης στην εκπομπή «Ακραίως», ΣΚΑΪ, 27/5/2018, YouTube.) Είναι άραγε ακόμα η Ιστορία εξεταστέο μάθημα στις Πανελλήνιες; Φέτος, διαβάζω, μπήκε θέμα η «διχοτόμηση του χαρτονομίσματος» (του Πρωτοπαπαδάκη το 1922, αδίκως εκτελεσθέντος το 1923). Ακόμα ένα αναγκαστικό δάνειο. Τι τον νοιάζει, όμως, τον 17χρονο η σημερινή εκτίναξη-ρεκόρ του δανεισμού και χρέους; Αυτός μήπως θα το πληρώσει; Η πικρή αλήθεια είναι ότι αυτός θα το πληρώσει, όταν όμως ο κ. Μητσοτάκης θα έχει αποχωρήσει και θα έχει γίνει, όπως και όλοι οι προκάτοχοί του, ιστορία ξεχασμένη, δύσκολο μάθημα εξεταστέο στις πανελλαδικές του μέλλοντός μας. ΥΓ.2 Η συζήτηση για την τεχνητή νοημοσύνη αφορά, εκτός των άλλων, τη μνήμη και τη λήθη. Θα βοηθήσει τη μνήμη ή τη λήθη; Τη λήθη, αν πιστέψουμε τον πλατωνικό μύθο του «Φαίδρου» και του θεού Θευθ για τη μετάβαση από τον οικείο και διαδραστικό προφορικό λόγο στον κάπως αυτονομημένο γραπτό λόγο την εποχή εκείνη – και τώρα πλέον, με την ΑΙ, πίσω στον προφορικό αλλά μιας μηχανής εντελώς αυτονομημένης, διαδραστικής μεν, αλλά fake οικείας. (Εκτός και εάν…) *Οικονομολόγος, διεθνολόγος (PhD)",2023-07-06 16:00:00
efsyn.gr,https://www.efsyn.gr/politiki/antipoliteysi/396574_i-periergi-epanemfanisi-kammenoy-kai-i-diapseysi-koymoyndoyroy,ΑΝΤΙΠΟΛΙΤΕΥΣΗ,Η περίεργη επανεμφάνιση Καμμένου και η διάψευση Κουμουνδούρου,2023-07-06 14:09, efsyn.gr ,"Για έλλειψη σεβασμού «απέναντι στην αλήθεια για την πιο δύσκολη ιστορική περίοδο της Ελλάδας τα χρόνια της μεταπολίτευσης», επικρίνει τον Πάνο Καμμένο η Κουμουνδούρου, με αφορμή τη συνέντευξη του πρώτου στην τηλεόραση του ΑΝΤ1, κατά την οποία αναφέρθηκε στα χρόνια συγκυβέρνησης ΣΥΡΙΖΑ - ΑΝΕΛ, στο δημοψήφισμα, τη Συμφωνία των Πρεσπών, ενώ έκανε και προβλέψεις για τον ΣΥΡΙΖΑ και τον Αλέξη Τσίπρα. Ο Πάνος Καμμένος έχει το δικαίωμα να δημοσιοποιεί τη δική του εκδοχή για τα γεγονότα του 2015 και τη Συμφωνία των Πρεσπών.  Έχει επίσης το δικαίωμα να εμφανίζει τον εαυτό του ως αλάνθαστο πρωταγωνιστή και να κατηγορεί άλλους.  Εκείνο που δεν έχει το δικαίωμα να κάνει είναι να κατασκευάζει σενάρια επιστημονικής φαντασίας. Να παραμορφώνει τα γεγονότα του χτες για να εξυπηρετήσει τις όποιες επιδιώξεις του σήμερα. Να επικαλείται ως γεγονότα δικές του κατασκευές. Και τελικά να μη δείχνει στοιχειώδη σεβασμό απέναντι στην αλήθεια για την πιο δύσκολη ιστορική περίοδο της Ελλάδας τα χρόνια της μεταπολίτευσης. Σύμφωνα με τον κ. Καμμένο, ο Γιάνης Βαρουφάκης είχε αποδεχθεί την πρόταση Σόιμπλε, ο οποίος μετά το δημοψήφισμα εισηγήθηκε έξοδο της Ελλάδας από την Ευρωζώνη, ενώ ο Αλέξης Τσίπρας «εκβιάστηκε» για τη Συμφωνία των Πρεσπών. Αναφερόμενος στην 17ωρη διαπραγμάτευση που κατέληξε στη συμφωνία για το τρίτο μνημόνιο, ο Πάνος Καμμένος υποστήριξε ότι αυτή έγινε με παρέμβαση Ομπάμα στον Ολάντ. «Το 2015 η Ελλάδα αποφάσισε να αλλάξει γεωπολιτικά και να κάνει συμφωνία με τις ΗΠΑ» είπε και συμπλήρωσε πως ο ίδιος μετέφερε στις ΗΠΑ πως θα προχωρήσει η επέκταση της βάσης της Σούδας, θα αναβαθμιστεί το λιμάνι της Αλεξανδρούπολης και θα προχωρήσει και μία σειρά άλλων ενεργειών προκειμένου, αντί της Τουρκίας, η Ελλάδα να μετατραπεί στον βασικό σύμμαχο της Αμερικής στη Μεσόγειο. Υποστήριξε πως Τσίπρας - Βαρουφάκης και Καμμένος συναντήθηκαν πριν από το Eurogroup στον 24ο όροφο ξενοδοχείου, όπου και άκουσε τις απόψεις Βαρουφάκη περί εξόδου από το ευρώ κι ήταν ο ίδιος που πήρε την πρωτοβουλία επικοινωνίας με τις ΗΠΑ και συγκεκριμένα με την ομόλογό του, Νούλαντ, ώστε να μεσολαβήσουν οι ΗΠΑ για να λήξει η διαπραγμάτευση, όπως και έγινε. Μιλώντας για τη Συμφωνία των Πρεσπών, είπε ότι ήταν παγίδα που έθεσαν οι Γερμανοί στον Αλέξη Τσίπρα, με δώρο το Νόμπελ Ειρήνης. δήλωσε δε πως, «ένα βράδυ στην χειμερινή κατοικία του προέδρου της Σερβίας, Αλεξάνταρ Βούτσιτς», βρέθηκε σε συζήτηση στην οποία οι Γερμανοί ήταν αυτοί που επέμεναν να προχωρήσει συμφωνία με τα Σκόπια και όχι οι Αριστεροί στην Ελλάδα. «Είπα τότε στον Αλέξη Τσίπρα πως εάν προχωρήσει κάτι τέτοιο εγώ θα φύγω από την κυβέρνηση». Σχολιάζοντας τη δήλωση Τσίπρα περί «αναγκαίου κακού» για τη συνεργασία με τους ΑΝΕΛ, εκτίμησε πως έχασε ψήφους, ενώ είπε πως «η συνεργασία μας ήταν άριστη με μόνη κηλίδα τη Συμφωνία των Πρεσπών», είπε.  Όσο για τη στάση του Αλέξη Τσίπρα είπε πως έπαθε «τεράστια πολιτική ζημιά» περνώντας πολιτικές όπως η συμφωνία με τις ΗΠΑ και στη συνέχεια δεν τις στήριξε όταν συνεχίστηκαν από τη Νέα Δημοκρατία. «Με υλικά κατεδαφίσεως δεν αλλάζεις το κόμμα, πήρε στελέχη αποτυχημένα από το ΠΑΣΟΚ», είπε για τις επιλογές Τσίπρα. Ενώ εκτίμησε πως ο ΣΥΡΙΖΑ έχει «τελειώσει» και πως ο Κυριάκος Μητσοτάκης έκανε τη μεγαλύτερη νίκη μετά το 1974. Σύμφωνα με τον Πάνο Καμμένο, ήταν η πολιτική του Αλέξη Τσίπρα που τον οδήγησε στη συρρίκνωση και τελικά στην παραίτηση. Ερωτηθείς για το αν θα επιστρέψει ο Αλέξης Τσίπρας, εκτίμησε πως δεν θα το κάνει, αλλά ακόμα κι αν το κάνει δεν θα επιστρέψει στον ΣΥΡΙΖΑ. Σε ερώτηση, τέλος, για το αν ο ίδιος θα επέστρεφε στην πολιτική, είπε πως, «για εμένα η πολιτική έχει τελειώσει, υπηρέτησα 28 χρόνια βουλευτής, 7 χρόνια υπουργός, υπάρχουν νεότεροι που μπορούν να κάνουν τη δουλειά. Αν μπορέσω να βοηθήσω με την συμβολή μου, να το κάνω, αλλά έχω αποσυρθεί. Εμείς βάλαμε στόχο να βγάλουμε τη χώρα από τα μνημόνια και τη βγάλαμε». Αντιδρώντας στην ανακοίνωση του ΣΥΡΙΖΑ-ΠΣ, ο Πάνος Καμμένος δημοσίευσε μία φωτογραφία στο Twitter, στην οποία εμφανίζεται ο ίδιος σε εστιατόριο να κάθεται με τον Αλέξη Τσίπρα, τον Νίκο Παππά και τον Γαβριήλ Σακελλαρίδη. «25/6/2015 hotel the hotel Bruxelles επειδή το γραφείο τύπου του ΣΥΡΙΖΑ έχει καταληφθεί από πρώην ΠΑΣΟΚ και με προκαλεί την επόμενη φορά θα αναρτήσω και τα βίντεο και τα μηνύματα η ας ρωτήσουν τον Πρέσβη Λευτέρη Καράγιαννη και τον Νίκο Παππά ..κρίμα ….». 25/6/2015 hotel the hotel Bruxelles επειδή το γραφείο τύπου του ΣΥΡΙΖΑ έχει καταληφθεί από πρώην ΠΑΣΟΚ και με προκαλεί την επόμενη φορά θα αναρτήσω και τα βίντεο και τα μηνύματα η ας ρωτήσουν τον Πρέσβη Λευτέρη Καράγιαννη και τον Νίκο Παππά ..κρίμα …. pic.twitter.com/xpKJppNmpk  ",2023-07-06 14:09:00
efsyn.gr,https://www.efsyn.gr/politiki/kybernisi/396561_syriza-kathe-mera-pethainoyn-aboithitoi-synanthropoi-mas-ntropi-gia-ena,ΚΥΒΕΡΝΗΣΗ,ΣΥΡΙΖΑ: Κάθε μέρα πεθαίνουν αβοήθητοι συνάνθρωποί μας - Ντροπή για ένα πολιτισμένο κράτος,2023-07-06 13:25, efsyn.gr ,"Με μια επιθετική ανακοίνωση η Κουμουνδούρου εκτοξεύει σφοδρά βέλη κατά του Κυριάκου Μητσοτάκη και των «γαλάζιων» επιλογών στον τομέα της Υγείας. Με αφορμή τους τρεις νέους θανάτους μέσα σε μια εβδομάδα και υπενθυμίζοντας τα αντίστοιχα περιστατικά που είχαν καταγραφεί προεκλογικά, ο ΣΥΡΙΖΑ επισημαίνει ότι δεν πρόκειται για μεμονωμένα περιστατικά, αλλά για το αποτέλεσμα των εγκληματικών επιλογών της κυβέρνησης. Επισημαίνει ότι «είναι ντροπή για ένα πολιτισμένο κράτος εν έτη 2023 να πεθαίνουν άνθρωποι στις καρότσες αυτοκινήτων επειδή δεν υπάρχουν διαθέσιμα ασθενοφόρα να τους μεταφέρουν έγκαιρα σε ένα νοσοκομείο» και προκαλεί τον πρωθυπουργό να προχωρήσει σε δεσμεύσεις από σήμερα, κατά την ανάγνωση των προγραμματικών του δηλώσεων.  Κως, Χαλκιδική, Νέα Μάκρη, Θάσος, Περιστέρι, Εύβοια, Λέσβος. Κάθε μέρα, σε όλη τη χώρα συνάνθρωποι μας χάνουν τη ζωή τους αβοήθητοι περιμένοντας ένα ασθενοφόρο. Δεν πρόκειται για μεμονωμένα περιστατικά. Πρόκειται για το αποτέλεσμα εγκληματικών επιλογών και παραλείψεων της κυβέρνησης της ΝΔ στη Υγεία.  Είναι ντροπή για ένα πολιτισμένο κράτος εν έτει 2023 να πεθαίνουν άνθρωποι στις καρότσες αυτοκινήτων επειδή δεν υπάρχουν διαθέσιμα ασθενοφόρα να τους μεταφέρουν έγκαιρα σε ένα νοσοκομείο.  Το μόνο που έχει να κάνει σήμερα ο κ. Μητσοτάκης στις προγραμματικές του δηλώσεις είναι να ανακοινώσει όλες τις προσλήψεις και την εξασφάλιση όλων των αναγκαίων μέσων που χρειάζεται άμεσα το ΕΚΑΒ. Τίποτα λιγότερο δεν μπορεί να γίνει ανεκτό.  ",2023-07-06 13:25:00
efsyn.gr,https://www.efsyn.gr/politiki/kybernisi/396473_o-mitsotakis-tora-milaei-aorista-gia-nomimopoiisi-toy-gamoy-omofylon,ΚΥΒΕΡΝΗΣΗ,Ο Μητσοτάκης τώρα μιλάει αόριστα για νομιμοποίηση του γάμου ομόφυλων ζευγαριών,2023-07-05 20:27, efsyn.gr ,"Για νομιμοποίηση του γάμου ομοφυλοφίλων στην Ελλάδα μίλησε ο πρωθυπουργός, Κυριάκος Μητσοτάκης, σε συνέντευξή του στο Bloomberg.  «Ο γάμος μεταξύ ατόμων του ίδιου φύλου θα συμβεί κάποια στιγμή και είναι μέρος της στρατηγικής μας» δήλωσε ο πρωθυπουργός, επισημαίνοντας πως η «ελληνική κοινωνία είναι πολύ πιο έτοιμη και ώριμη».  Η αντίδραση του ΣΥΡΙΖΑ-ΠΣ ήταν σκωπτική, θυμίζοντας την αρνητική στάση που τηρούσε μέχρι τώρα και ειδικά στην αντίστοιχη πρόταση νόμου που είχε κάνει η αξιωματική αντιπολίτευση. «Καλωσορίζουμε τον κ. Μητσοστάκη στην σύγχρονη ευρωπαϊκή πραγματικότητα», αναφέρει σε ανακοίνωσή του ο ΣΥΡΙΖΑ-ΠΣ και υπενθυμίζει πως «όταν ο ΣΥΡΙΖΑ-ΠΣ κατέθεσε πρόταση νόμου για την ισότητα στον γάμο και το δικαίωμα τεκνοθεσίας, ένα χρόνο πριν, τον Ιούνιο του 2022, ο κ. Μητσοτάκης έλεγε ότι ‘δεν είναι η κατάλληλη στιγμή'».  «Περιμένουμε τώρα να δούμε, αν και πότε θα βρει η κυβέρνηση της ΝΔ 'την κατάλληλη στιγμή'. Και δεν θα σταματήσουμε να πιέζουμε καθημερινά, μαζί με την ΛΟΑΤΚΙ+ κοινότητα, για να γίνει άμεσα πράξη αυτό το αναγκαίο και αυτονόητο βήμα», συμπληρώνει.",2023-07-05 20:27:00
efsyn.gr,https://www.efsyn.gr/politiki/antipoliteysi/396466_syriza-kata-kybernisis-gia-ton-thanato-52hronoy-poy-perimene-ekab,ΑΝΤΙΠΟΛΙΤΕΥΣΗ,ΣΥΡΙΖΑ κατά κυβέρνησης για τον θάνατο 52χρονου που περίμενε το ΕΚΑΒ,2023-07-05 18:23, efsyn.gr ,"Την απαξίωση του ΕΣΥ παρά την επικοινωνιακή φιέστα του κ. Μητσοτάκη στο Υπουργείο Υγείας και την έκδοση ΠΝΠ για στελέχωση του ΕΚΑΒ από την Πυροσβεστική στηλιτεύει ο ΣΥΡΙΖΑ-ΠΣ με αφορμή τον θάνατο 52χρονου στο Περιστέρι, που έφερε στο φως σήμερα η «Εφ.Συν.». Σε ανακοίνωσή του το κόμμα της αξιωματικής αντιπολίτευσης σημειώνει ότι «είναι τραγικό, εν έτει 2023, άνθρωποι να χάνουν τη ζωή τους αβοήθητοι περιμένοντας ένα ασθενοφόρο» και ότι «δεν υπάρχει καμία δικαιολογία, όταν η ΝΔ κυβερνά εδώ και τέσσερα χρόνια χωρίς δημοσιονομικούς περιορισμούς και έχοντας δαπανήσει δεκάδες δισεκατομμύρια».  Αναλυτικά η δήλωση του ΣΥΡΙΖΑ-ΠΣ: «Μία ημέρα μετά την επικοινωνιακή φιέστα του κ. Μητσοτάκη στο Υπουργείο Υγείας και λίγες ώρες μετά την έκδοση ΠΝΠ για στελέχωση του ΕΚΑΒ από την Πυροσβεστική, τις Ένοπλες Δυνάμεις και την Τοπική Αυτοδιοίκηση, έγινε γνωστό ότι ένας ακόμη συμπολίτης μας, αυτή τη φορά στο Περιστέρι, έχασε την ζωή του περιμένοντας το ΕΚΑΒ. Είναι τραγικό, εν έτει 2023, άνθρωποι να χάνουν τη ζωή τους αβοήθητοι περιμένοντας ένα ασθενοφόρο. Δεν υπάρχει καμία δικαιολογία, όταν η ΝΔ κυβερνά εδώ και τέσσερα χρόνια χωρίς δημοσιονομικούς περιορισμούς και έχοντας δαπανήσει δεκάδες δισεκατομμύρια.  Και στην νέα θητεία της η ΝΔ επιμένει στην απαξίωση του ΕΣΥ και περιορίζεται σε πρόχειρες λύσεις. Η πεισματική άρνηση για προσλήψεις επιβεβαιώνει ότι ο στόχος της ΝΔ δεν είναι άλλος από την είσοδο ιδιωτών και στο ΕΚΑΒ. Ο ΣΥΡΙΖΑ - Προοδευτική Συμμαχία δεσμεύεται ότι μαζί με την κοινωνία θα δώσει την μάχη για το αυτονόητο δικαίωμα όλων των ανθρώπων σε δημόσια και ποιοτική υγειονομική περίθαλψη».",2023-07-05 18:23:00
efsyn.gr,https://www.efsyn.gr/politiki/antipoliteysi/396374_ti-deytera-telika-i-politiki-grammateia,ΑΝΤΙΠΟΛΙΤΕΥΣΗ,Τη Δευτέρα τελικά η Πολιτική Γραμματεία,2023-07-05 10:04, Δημήτρης Τερζής ,"Για την επόμενη Δευτέρα μετατέθηκε τελικά η συνεδρίαση της Πολιτικής Γραμματείας του ΣΥΡΙΖΑ-Π.Σ. που επρόκειτο να διεξαχθεί σήμερα, προκειμένου να διευθετήσει τις λεπτομέρειες για την Κεντρική Επιτροπή που θα συνεδριάσει σε δύο εβδομάδες με αντικείμενο τις διαδικασίες εκλογής νέου προέδρου στο κόμμα. Την ίδια ώρα η κοινοβουλευτική ομάδα προετοιμάζεται για τις προγραμματικές στη Βουλή, ενώ από την πλευρά του ο Σωκράτης Φάμελλος επανέφερε και πάλι το ζήτημα της χωροταξίας των κομμάτων στην κεντρική αίθουσα, όπου ο ΣΥΡΙΖΑ βρίσκεται στην ίδια πτέρυγα με το ακροδεξιό κόμμα των Σπαρτιατών. «Επισημαίνουμε προς όλες τις κατευθύνσεις, και στον κ. Μητσοτάκη, ότι ο ΣΥΡΙΖΑ-Π.Σ. θα κάνει ό,τι είναι δυνατόν για να υπερασπιστεί την κοινοβουλευτική λειτουργία και τον κοινοβουλευτικό κανόνα», δήλωσε από το περιστύλιο της Βουλής, προσθέτοντας με νόημα ότι «οφείλουμε όλοι και όλες να κάνουμε την αντίστοιχη επιλογή, γιατί αυτό θα δημιουργήσει και το μήνυμα στην ελληνική κοινωνία ότι οφείλει και αυτή να σέβεται και να παρακολουθεί τις διαδικασίες του ελληνικού Κοινοβουλίου. Περιμένουμε από τον πρόεδρο της Βουλής, τον κύριο Τασούλα, να υλοποιήσει τη δέσμευσή του άμεσα και να λυθεί το πρόβλημα που έχει δημιουργηθεί». Στο εσωκομματικό πεδίο επικρατεί ηρεμία, χωρίς αυτό να σημαίνει ότι δεν γίνονται ήδη συζητήσεις για τις υποψηφιότητες και για πιθανές συμμαχίες. Σε αρκετά μέσα κυριάρχησε χθες η φωτογραφία με το «πηγαδάκι» που είχαν στα έδρανα της Βουλής η Εφη Αχτσιόγλου, ο Ευκλείδης Τσακαλώτος και ο Νάσος Ηλιόπουλος. Τα ονόματα των δύο πρώτων συγκαταλέγονται ανάμεσα σε εκείνα των πιθανών υποψηφίων. Στην ίδια κατηγορία των εν δυνάμει υποψηφίων «παίζει» και το όνομα της Ρένας Δούρου, η οποία χθες με επιστολή της ανακοίνωσε την πρόθεσή της να παραιτηθεί της βουλευτικής ασυλίας προκειμένου να διευκολύνει τους χρόνους τέλεσης της δίκης που γίνεται για την τραγωδία στο Μάτι. Αίσθηση προκάλεσαν και οι δηλώσεις του Χρήστου Σπίρτζη σε τηλεοπτική ενημερωτική εκπομπή όπου φαίνεται ότι επέρριψε -εμμέσως πλην σαφώς- ευθύνες στο οικονομικό επιτελείο του ΣΥΡΙΖΑ-Π.Σ. Πιο συγκεκριμένα έκανε λόγο για «κενό» στο οικονομικό επιτελείο που δεν αντιλήφθηκε ότι η πολιτική της κυβέρνησης Μητσοτάκη με τα επιδόματα είχε απήχηση στον κόσμο, ενώ σχολίασε και την περίπτωση των «τοπικών νομισμάτων» -εναλλακτικό σχέδιο που είχε εκπονηθεί πριν από τις εκλογές από την «Ομπρέλα» και τον Ευκλείδη Τσακαλώτο- λέγοντας ότι «σαν ένα κόμμα που διεκδικεί την κυβέρνηση δεν μπορείς να μιλάς για τοπικά νομίσματα». Από την πλευρά του ο Πάνος Σκουρλέτης μιλώντας στο Naftemporiki TV έθεσε τα επίδικα της επόμενης μέρας. «Ενότητα, σύνθεση, αλλαγές και να κοιτάμε μπροστά. Εγώ λέω να αποφύγουμε απλουστευτικά διλήμματα που λένε ότι ο ΣΥΡΙΖΑ πρέπει να πάει πιο πολύ στο Κέντρο, να πάει πιο πολύ στα αριστερά», είπε μεταξύ άλλων, τονίζοντας πως «μια πειστική πρόταση διακυβέρνησης, σε ένα σοβαρό κόμμα, προϋποθέτει να κουβεντιαστεί σε βάθος».",2023-07-05 10:04:00
efsyn.gr,https://www.efsyn.gr/politiki/paraskinia/396372_hrismos,ΠΑΡΑΣΚΗΝΙΑ,Χρησμός,2023-07-05 08:18, Κώστας Ζαφειρόπουλος ,"Δεν έχασαν ευκαιρία να επιτεθούν εμμέσως για άλλη μία φορά χθες στον Αλέξη Τσίπρα οι φιλοκυβερνητικές ιστοσελίδες, με αφορμή μια φράση του Δημήτρη Μαύρου της MRB για το ποιο είναι το κατάλληλο προφίλ ηγέτη για τον ΣΥΡΙΖΑ: «Ο νέος πρόεδρος πρέπει να είναι περισσότερο μορφωμένος από τον κ. Τσίπρα (σ.σ. εδώ στάθηκαν όλοι, ξεχνώντας τις... ακαδημαϊκές «αριστείες» του κ. Μητσοτάκη). Πρέπει να είναι περίπου ή εξίσου γοητευτικός όσο ο κ. Τσίπρας. Να μπορεί να σταθεί στο εξωτερικό καλύτερα απ’ ό,τι ο κ. Τσίπρας». Κανείς δεν στάθηκε ωστόσο στην άποψη του κ. Μαύρου ότι ο νέος πρόεδρος πρέπει να είναι τέτοιος που «οι αγορές να μη νιώθουν ότι απειλούνται από επιλογές τις οποίες θα κάνει». Προβλέψιμος δηλαδή, μη συγκρουσιακός και συναινετικός με το κεφάλαιο. Το πιάσαμε.  ",2023-07-05 08:18:00
efsyn.gr,https://www.efsyn.gr/politiki/antipoliteysi/396321_ayxanei-tin-piesi-o-syriza-se-tasoyla-mitsotaki,ΑΝΤΙΠΟΛΙΤΕΥΣΗ,Αυξάνει την πίεση ο ΣΥΡΙΖΑ σε Τασούλα - Μητσοτάκη,2023-07-04 15:33, efsyn.gr ,"Αποφασισμένος να μην αφήσει το θέμα να «βαλτώσει» είναι ο ΣΥΡΙΖΑ, με τον Σωκράτη Φάμελλο να θέτει τον νέο πρόεδρο της Βουλής προ των ευθυνών του. Ο Κωνσταντίνος Τασούλας, μετά τη σφοδρή αντίδραση του ΣΥΡΙΖΑ για τη χωροταξία των κομμάτων και τη θέση των «Σπαρτιατών», δεσμεύθηκε να προχωρήσει στην επίλυσή του θέματος. Τώρα, με την επανεκλογή του να έχει επισημοποιηθεί, ο πρόεδρος της ΚΟ του ΣΥΡΙΖΑ δηλώνει ότι περιμένει από τον πρόεδρο της Βουλής να υλοποιήσει τη δέσμευσή του άμεσα και να λυθεί το πρόβλημα που έχει δημιουργηθεί. Μετά την εκλογή του Κωνσταντίνου Τασούλα στο αξίωμα του προέδρου της Βουλής και ενώ βρισκόταν σε εξέλιξη η ψηφοφορία, για την εκλογή αντιπροέδρων, ο Σωκράτης Φάμελλος δήλωσε τα εξής: «Χθες, με επιστολή μας προς τον Πρόεδρο της Βουλής, καταθέσαμε την οξύτατη διαμαρτυρία μας για την κατανομή των θέσεων του ΣΥΡΙΖΑ-ΠΣ στην αίθουσα της Ολομέλειας της Βουλής. »Επιλέχθηκε να διασπαστούν σε τρία σημεία οι θέσεις, τα καθίσματα του ΣΥΡΙΖΑ-ΠΣ, κάτι που υποβαθμίζει το κοινοβουλευτικό έργο του ΣΥΡΙΖΑ-ΠΣ. Επιλέχθηκε επίσης να τοποθετηθεί το κόμμα ΣΠΑΡΤΙΑΤΕΣ στα έδρανα της Αριστεράς στη Βουλή, κάτι που είναι αναντίστοιχο με την ιστορία της Βουλής, και γενικότερα των Κοινοβουλίων, αλλά και με τον κοινοβουλευτικό κανόνα. »Επισημαίνουμε προς όλες τις κατευθύνσεις, και στον κ. Μητσοτάκη, ότι ο ΣΥΡΙΖΑ-ΠΣ κάνει ό,τι είναι δυνατόν για να προασπίζει τις κοινοβουλευτικές διαδικασίες και δεν θα επιτρέψει οποιαδήποτε προσπάθεια υποβάθμισης και απαξίωσής τους. »Αυτό οφείλουμε να κάνουμε όλοι και όλες γιατί θέλουμε η ελληνική κοινωνία να εμπιστεύεται τη λειτουργία και το έργο του Ελληνικού Κοινοβουλίου. »Περιμένουμε από τον Πρόεδρο της Βουλής, τον κ. Κωνσταντίνο Τασούλα, να υλοποιήσει τη δέσμευσή του άμεσα και να λυθεί το πρόβλημα που έχει δημιουργηθεί».",2023-07-04 15:33:00
efsyn.gr,https://www.efsyn.gr/politiki/boyli/396281_o-tasoylas-desmeyetai-meta-tin-antidrasi-syriza-gia-toys-spartiates,ΒΟΥΛΗ,Ο Τασούλας δεσμεύεται μετά την αντίδραση ΣΥΡΙΖΑ για τους «Σπαρτιάτες»,2023-07-04 12:27, efsyn.gr ,"Ξεκάθαρο μήνυμα από τον ΣΥΡΙΖΑ-ΠΣ ότι δεν πρόκειται να νομιμοποιήσει το φασισμό αποτελεί η σφοδρή αντίδραση κατά της απαράδεκτης χωροταξίας που παρατηρήθηκε χθες στο νέο κοινοβούλιο. Η επιστολή διαμαρτυρίας του νέου προέδρου της ΚΟ της αξιωματικής αντιπολίτευσης έφερε απάντηση από τον Κωνσταντίνο Τασούλα, ο οποίος επικοινώνησε με την Όλγα Γεροβασίλη και τον Σωκράτη Φάμελλο και δεσμεύθηκε ότι θα προχωρήσει σε κάθε ενέργεια, για να λυθεί το θέμα που έχει δημιουργηθεί». «Θεωρούμε απαράδεκτο και αδιανόητο ότι επιλέχθηκε να διασπαστεί ο χώρος των καθισμάτων της αξιωματικής αντιπολίτευσης ώστε να μην υπάρχει συνέχεια των θέσεων των βουλευτών του ΣΥΡΙΖΑ – ΠΣ, κάτι το οποίο είναι πρωτοφανές για τα κοινοβουλευτικά δεδομένα» είχε υπογραμμίσει στην επιστολή του ο Σωκράτης Φάμελλος. «Θεωρούμε, επίσης απαράδεκτο ότι επιλέχθηκε η τοποθέτηση του κόμματος Σπαρτιάτες στα έδρανα της αριστεράς στη Βουλή, κάτι αναντίστοιχο με την ιστορία της Βουλής και γενικότερα των κοινοβουλίων αλλά και με τον κοινοβουλευτικό κανόνα» ανέφερε και συμπλήρωσε «πιστεύω ότι είναι υποχρέωσή σας να προβείτε άμεσα στην αποκατάσταση των ανωτέρω διότι δεν μπορεί να ξεκινήσει η κοινοβουλευτική περίοδος με τόσο σοβαρές παραβιάσεις των κανόνων και της δεοντολογίας». Παρέμβαση για το θέμα έκανε χθες, κατά την πρώτη συνεδρίαση της νέας κοινοβουλευτικής ομάδας του ΣΥΡΙΖΑ-ΠΣ και ο πρώην πρόεδρος Αλέξης Τσίπρας, σημειώνοντας ότι από την Γαλλική Επανάσταση και μετά είθισται η Αριστερά να κάθεται στην αριστερή πλευρά της Ολομέλειας, η Δεξιά στην δεξιά πλευρά και οι νεοναζί στα άκρα.",2023-07-04 12:27:00
efsyn.gr,https://www.efsyn.gr/politiki/antipoliteysi/396265_ektos-koyrsas-gia-tin-proedria-toy-syriza-pros-paron-o-d-temponeras,ΑΝΤΙΠΟΛΙΤΕΥΣΗ,Εκτός κούρσας για την προεδρία του ΣΥΡΙΖΑ προς το παρόν ο Δ. Τεμπονέρας,2023-07-04 10:55, efsyn.gr ,"Δεν βάζει υποψηφιότητα για τη θέση του προέδρου ο Διονύσης Τεμπονέρας με βάση τις προϋποθέσεις που υπάρχουν αυτή τη στιγμή. Ο επικεφαλής της εκλογικής επιτροπής του ΣΥΡΙΖΑ, μιλώντας στον Ρ/Σ Παραπολιτικά, σημείωσε ότι η διαδικασία δεν τον βρίσκει σύμφωνο, αφήνοντας, ωστόσο, παραθυράκι να αλλάξει στάση στο μέλλον. «Δεν προτίθεμαι να συμμετάσχω στην εκλογή προέδρου από μια διαδικασία που δεν με βρίσκει σύμφωνο» δήλωσε ο Διονύσης Τεμπονέρας για να προσθέσει στη συνέχεια ότι «μπορώ να συμμετάσχω σε μια διαδικασία από ένα συνέδριο το οποίο θα αποτυπώσει θέσεις και ιδεολογική ταυτότητα. Αν προσδιοριστούν αυτά μετά υπάρχει διαδικασία εκλογής προέδρου». Μίλησε, ακόμη, για την πρόταση που είχε καταθέσει ο ίδιος για το πώς ο ΣΥΡΙΖΑ πρέπει να ακολουθήσει μια διαδικασία επαναπροσδιορισμού. «Παραμένω μέλος και θα δώσω τη μάχη για να βοηθήσω το κόμμα να μεταβεί στην επόμενη ημέρα», είπε στη συνέχεια ο κ. Τεμπονέρας για να συμπληρώσει «ο ΣΥΡΙΖΑ δεν έχασε απλώς, έχει υποστεί μια στρατηγική ήττα. Ένα κόμμα έχασε το 50% της εκλογικής του δύναμης και δεν μπορούμε να λέμε ότι ευθύνεται η απλή αναλογική ή τα ΜΜΕ».",2023-07-04 10:55:00
efsyn.gr,https://www.efsyn.gr/politiki/antipoliteysi/396245_nees-isorropies-ston-syriza,ΑΝΤΙΠΟΛΙΤΕΥΣΗ,Νέες ισορροπίες στον ΣΥΡΙΖΑ,2023-07-04 09:07, Δημήτρης Τερζής ,"Ο Αλ. Τσίπρας με τον νέο πρόεδρο της Κοινοβουλευτικής Ομάδας του ΣΥΡΙΖΑ Σ. Φάμελλο Ο ΣΥΡΙΖΑ-Π.Σ. έχει πλέον έναν μπούσουλα για να τρέξει τις διαδικασίες, προκειμένου να εκλέξει νέο ή νέα πρόεδρο, γεγονός που αναμένεται να ολοκληρωθεί έως τις 10 Σεπτέμβρη, μία εβδομάδα πριν από την προγραμματισμένη συνέντευξη Τύπου του επικεφαλής της αξιωματικής αντιπολίτευσης στη Διεθνή Εκθεση Θεσσαλονίκης. Η Πολιτική Γραμματεία αποφάσισε κατά πλειοψηφία τον οδικό χάρτη προς τις εσωκομματικές κάλπες, των οποίων θα προηγηθεί ένα διαρκές συνέδριο (περί τα τέλη Αυγούστου) κι ένα έκτακτο (μετά τις αυτοδιοικητικές εκλογές, είτε στα τέλη Οκτώβρη είτε μέσα στον Νοέμβριο). Η μαραθώνια συνεδρίαση του οργάνου, την Κυριακή, οι τοποθετήσεις των στελεχών αλλά και οι ψηφοφορίες για τα επιμέρους θέματα έδωσαν και τα πρώτα δείγματα αναφορικά με το πώς κινούνται πλέον οι εσωκομματικές ισορροπίες στον ΣΥΡΙΖΑ, μετά την παραίτηση Τσίπρα. Ετσι, διάσταση απόψεων παρατηρήθηκε στην Κίνηση Μελών, την ισχυρή τάση των προεδρικών. Είναι χαρακτηριστικό ότι ο Νίκος Παππάς δεν ήταν παρών στην ψηφοφορία που έγινε έπειτα από αίτημα του Χρήστου Σπίρτζη και η οποία αφορούσε την παραίτηση των γραμματέων και της Πολιτικής Γραμματείας και την εκλογή νέων από την Κεντρική Επιτροπή. Το μεγάλο πρόβλημα, όπως φαίνεται, για την Κίνηση, αυτή τη στιγμή, είναι ποιον υποψήφιο/α θα επιλέξει να στηρίξει. Εχει ακουστεί το όνομα της Ρένας Δούρου, ωστόσο οι πληροφορίες αναφέρουν ότι η περίπτωσή της δεν έχει τη στήριξη σύσσωμης της Κίνησης. Χθες, πάντως, μιλώντας σε τηλεοπτική εκπομπή, ο Νίκος Παππάς δεν απέκλεισε το ενδεχόμενο να είναι και ο ίδιος υποψήφιος, απαντώντας σχετικά: «Εγώ, όπως και όλα τα στελέχη του ΣΥΡΙΖΑ, κάτι έχουν το μυαλό τους για το πού θα πάει το κόμμα. Εχει προηγηθεί ένα άσχημο αποτέλεσμα και υπάρχει κίνδυνος αναδίπλωσης, άρα πάμε το καράβι σε ένα ασφαλές λιμάνι, στο λιμάνι της ριζοσπαστικής Αριστεράς. Αυτό θα είναι λάθος. Είμαστε ένα κόμμα της σύγχρονης Αριστεράς και θα λένε ότι αγκαλιάζουμε κόσμο από τη ριζοσπαστική Αριστερά ώς το προοδευτικό Κέντρο». Σε ό,τι αφορά τη ΡΕΝΕ, το κομμάτι των προεδρικών που αποχώρησε κάποια στιγμή την προηγούμενη περίοδο από την Κίνηση Μελών, ζητώντας αυτόνομο ρόλο, εντύπωση προκάλεσε το γεγονός ότι κανείς απ’ αυτήν δεν υποστήριξε την πρόταση του Διονύση Τεμπονέρα, που ανήκει στην τάση περί εξαντλητικού διαλόγου για τα αίτια της ήττας και εν συνεχεία συνέδριο και εκλογή νέου προέδρου μετά τις αυτοδιοικητικές εκλογές. Η πρόταση τέθηκε σε ψηφοφορία και την ψήφισε μόνο ο κ. Τεμπονέρας. Τα δικά της πατήματα αναζητά και η Ομπρέλα, έχοντας στο μυαλό της και την ενδεχόμενη υποψηφιότητα του Ευκλείδη Τσακαλώτου για την προεδρία του κόμματος. Οι πληροφορίες αναφέρουν ότι ο ίδιος δεν έχει αποφασίσει ακόμα τι θα κάνει, δέχεται ωστόσο διάφορες εισηγήσεις, είτε θετικές είτε αρνητικές. Υπάρχουν και οι πασοκογενείς, όπως και η ΔΗΜΑΡ. Ορισμένοι απ’ αυτούς δεν έχουν καμία σχέση πλέον με την Κίνηση Μελών, ενώ φαίνεται πως είναι διατεθειμένοι να ακούσουν προτάσεις από τις υπόλοιπες τάσεις. Σε κάθε περίπτωση, το τοπίο αναμένεται να ξεκαθαρίσει ακόμη περισσότερο στη συνεδρίαση της Κεντρικής Επιτροπής, το διάστημα 15-16 Ιουλίου. Τότε αναμένεται να ανακοινωθούν και οι υποψηφιότητες για την προεδρία του κόμματος, με ένα μικρό ενδεχόμενο να δοθεί παράταση μιας εβδομάδας. Η Κεντρική Επιτροπή θα κληθεί να αποφασίσει και ποιοι θα ψηφίσουν για τον νέο πρόεδρο. Υπενθυμίζεται ότι στην τελευταία εκλογή Τσίπρα δικαίωμα είχαν να ψηφίσουν όχι μόνο τα παλιά μέλη αλλά και όσοι εγγράφονταν στον ΣΥΡΙΖΑ, τη μέρα της ψηφοφορίας. Μένει να δούμε αν θα ισχύσει το ίδιο. Οπως ήταν αναμενόμενο, εγκρίθηκαν ομόφωνα από την Κοινοβουλευτική Ομάδα του ΣΥΡΙΖΑ-Π.Σ. οι προτάσεις της Πολιτικής Γραμματείας που συνεδρίασε την Κυριακή και αφορούσε την τοποθέτηση προσώπων σε θέσεις ευθύνης για το επόμενο διάστημα και έως ότου ολοκληρωθούν οι διαδικασίες ανάδειξης νέου προέδρου μετά την παραίτηση Τσίπρα. Ο οποίος Αλέξης Τσίπρας εμφανίστηκε για πρώτη φορά μετά την Πέμπτη -όταν και ανακοίνωσε την παραίτησή του στο Ζάππειο- στη χθεσινή ορκωμοσία της νέας Βουλής χαμογελαστός και αρκετά πιο... ξέγνοιαστος, τουλάχιστον στις στιγμές που τον «έπιασαν» τα φωτογραφικά στιγμιότυπα. Ο πρώην πρωθυπουργός κάθισε στην πρώτη σειρά των εδράνων του ΣΥΡΙΖΑ, έχοντας στο πλευρό του την Ολγα Γεροβασίλη και τον νέο πρόεδρο της Κοινοβουλευτικής Ομάδας του κόμματος, Σωκράτη Φάμελλο. Στην παρθενική συνεδρίαση της Κ.Ο. του ΣΥΡΙΖΑ ο Αλέξης Τσίπρας καταχειροκροτήθηκε από τους βουλευτές του κόμματος, με τον διευθυντή της Ομάδας, Θανάση Θεοχαρόπουλο, να λέει «πρόεδρε, σε ευχαριστούμε για όλα». Κατά τη διάρκεια της χθεσινής παρουσίας του στη Βουλή ο Αλέξης Τσίπρας είχε την ευκαιρία να συνομιλήσει με αρκετούς βουλευτές του κόμματος, ενώ είχε και εγκάρδια χειραψία με τον Σωκράτη Φάμελλο. Στην πρώτη του δήλωση ως προέδρου ο κ. Φάμελλος έστειλε το μήνυμα ότι τα στελέχη της Κ.Ο. του ΣΥΡΙΖΑ-Π.Σ. θα κάνουν ό,τι είναι δυνατόν για να ανταποκριθούν στα καθήκοντα και στην ευθύνη έναντι των μελών και των ψηφοφόρων, αλλά και έναντι της ελληνικής κοινωνίας. Αναφορά είχε και στον Αλέξη Τσίπρα, λέγοντας χαρακτηριστικά ότι «η οδυνηρή για όλες και όλους μας αποχώρηση του Αλέξη Τσίπρα ανέδειξε για ακόμη μία φορά το πολιτικό του μέγεθος αλλά και τη δυνατότητά του να προχωρά σε πολιτικές τομές. Μας καλεί να συνεισφέρουμε όλοι και όλες στο επόμενο κύμα του ΣΥΡΙΖΑ-Π.Σ., που οφείλει να είναι νικηφόρο, και δεσμεύτηκε ότι ο ίδιος θα είναι δίπλα μας».",2023-07-04 09:07:00
efsyn.gr,https://www.efsyn.gr/politiki/antipoliteysi/396228_proto-krisimo-test-stin-meta-tsipra-epohi,ΑΝΤΙΠΟΛΙΤΕΥΣΗ,Το πρώτο κρίσιμο τεστ στην μετά Τσίπρα εποχή,2023-07-03 22:03, efsyn.gr ,"Άλλη μια σελίδα γύρισε σήμερα στον ΣΥΡΙΖΑ-ΠΣ με την εκλογή νέου μεταβατικού προέδρου της Κοινοβουλευτικής Ομάδας, μετά την παραίτηση του Αλέξη Τσίπρα. Ο Σωκράτης Φάμελλος, με ομόφωνη απόφαση, θα είναι αυτός που το επόμενο διάστημα θα κληθεί να σηκώσει στους ώμους του το μεγαλύτερο βάρος της εκπροσώπησης του κόμματος μέχρι να αποκτήσει νέο πρόεδρο.  Πρώτος σταθμός θα είναι η κοινοβουλευτική διαδικασία των προγραμματικών δηλώσεων της νέας κυβέρνησης, που θα ξεκινήσει την ερχόμενη Πέμπτη 6 Ιουλίου και θα ολοκληρωθεί τα μεσάνυχτα του Σαββάτου με την παροχή ψήφου εμπιστοσύνης. Στο πρώτο του μήνυμα μετά την εκλογή του ως πρόεδρος της Κ.Ο. ο Σ. Φάμελλος  έστειλε μήνυμα ενότητας αλλά και εγρήγορσης. «Μαζί με τα υπόλοιπα στελέχη του προεδρείου της Κ.Ο., με συντροφικότητα και δημοκρατία, θα κάνουμε ό,τι είναι δυνατόν για να ανταποκριθούμε στα καθήκοντα και τις υποχρεώσεις μας αλλά και στην ευθύνη που έχουμε έναντι των μελών και των ψηφοφόρων του ΣΥΡΙΖΑ-ΠΣ, αλλά και έναντι της ελληνικής κοινωνίας» τόνισε στην δήλωσή του. Και συνέχισε: «Θα συνεισφέρουμε παράλληλα, στην ταχεία ανασυγκρότηση και ενδυνάμωση του ΣΥΡΙΖΑ-ΠΣ που είναι αναγκαία, σήμερα, περισσότερο από ποτέ, για να υπερασπιστεί τα συμφέροντα της κοινωνίας που βάλλονται από την πολιτική που εφάρμοσε την προηγούμενη τετραετία και θα συνεχίσει να εφαρμόζει η κυβέρνηση Μητσοτάκη. Αλλά και για να διαμορφώσει την προοδευτική διέξοδο που χρειάζεται και αξίζει η Ελλάδα». Αναφορά όμως έκανε και στον Αλέξη Τσίπρα, που σήμερα στη Βουλή έκανε την πρώτη του εμφάνιση μετά την ανακοίνωση της παραίτησης απ' το τιμόνι του κόμματος. «Η οδυνηρή για όλες και όλους μας αποχώρηση του Αλέξη Τσίπρα ανέδειξε, για ακόμη μια φορά, το πολιτικό του μέγεθος αλλά και τη δυνατότητά του να προχωρά σε πολιτικές τομές. Μάς καλεί να συνεισφέρουμε όλοι και όλες στο επόμενο κύμα του ΣΥΡΙΖΑ-ΠΣ που οφείλει να είναι νικηφόρο και δεσμεύτηκε ότι ο ίδιος θα είναι δίπλα μας», σημείωσε ο κ. Φάμελλος. Αναφορά στον πρώην πια πρόεδρο έκανε κατά τη σημερινή πρώτη συνεδρίαση της Κ.Ο. και ο διευθυντής της ΚΟ, Θανάσης Θεοχαρόπουλος, που μέσα σε συναισθηματικά φορτισμένη ατμόσφαιρα, είπε κατά την εκκίνηση της διαδικασίας «πρόεδρε, Αλέξη Τσίπρα, σε ευχαριστούμε για όλα». Πρώτη κίνηση πάντως του νέου μεταβατικού επικεφαλής της Κ.Ο. ήταν να διαμαρτυρηθεί για την χωροταξία στη Βουλή και την γειτνίαση με τους ακροδεξιούς Σπαρτιάτες.  Έστειλε επιστολή στον Κωνσταντίνο Τασούλα προκειμένου να του ζητήσει να κάνει τις αναγκαίες αλλαγές επισημαίνοντας, μεταξύ άλλων: «Θεωρούμε απαράδεκτο και αδιανόητο ότι επιλέχθηκε να διασπαστεί ο χώρος των καθισμάτων της αξιωματικής αντιπολίτευσης ώστε να μην υπάρχει συνέχεια των θέσεων των βουλευτών του ΣΥΡΙΖΑ – ΠΣ, κάτι το οποίο είναι πρωτοφανές για τα κοινοβουλευτικά δεδομένα». Παράλληλα, σύμφωνα με πληροφορίες ο ΣΥΡΙΖΑ-ΠΣ προσανατολίζεται να μην ψηφίσει για αντιπρόεδρο της Βουλής από τα ακροδεξιά κόμματα «Σπαρτιάτες» και «Νίκη», θέλοντας με αυτό τον τρόπο να στείλει μήνυμα πως δεν προτίθεται να νομιμοποιήσει την ακροδεξιά εκπροσώπηση στη Βουλή. Πλέον υπάρχει ένας οδικός χάρτης για το μέλλον του ΣΥΡΙΖΑ. Στα άμεσα θέματα της ατζέντας η Όλγα Γεροβασίλη αναμένεται να αναλάβει αντιπρόεδρος της Βουλής, γραμματέας της ΚΟ ο Διονύσης Καλαματιανός και κοινοβουλευτικοί εκπρόσωποι οι Νάσος Ηλιόπουλος, Νίκος Παππάς και Θεοδώρα Τζάκρη. Με βάση τις αποφάσεις που ελήφθησαν μέσα στο Σαββατοκύριακο στη συνεδρίαση της Πολιτικής Γραμματείας, στις 15 και 16 Ιουλίου θα συνεδριάσει η Κεντρική Επιτροπή του ΣΥΡΙΖΑ-Προοδευτική Συμμαχία όπου και θα κατατεθούν οι υποψηφιότητες για τη θέση του πρόεδρου.  Η Πολιτική Γραμματεία αποφάσισε ότι θα πραγματοποιηθεί ένα διαρκές συνέδριο (περί τα τέλη Αυγούστου) κι ένα έκτακτο (μετά τις αυτοδιοικητικές εκλογές, είτε στα τέλη Οκτώβρη είτε μέσα στον Νοέμβριο). Η εκλογή νέας ηγεσίας αναμένεται να έχει γίνει έως τις 10 Σεπτεμβρίου. Προς το παρόν ακούγονται διάφορα ονόματα αλλά κανείς δεν έχει ανοίξει τα χαρτιά του.",2023-07-03 22:03:00
efsyn.gr,https://www.efsyn.gr/politiki/antipoliteysi/396225_karfia-spirtzi-gia-oikonomiko-epiteleio-toy-syriza,ΑΝΤΙΠΟΛΙΤΕΥΣΗ,«Καρφιά» Σπίρτζη για το οικονομικό επιτελείο του ΣΥΡΙΖΑ,2023-07-03 21:23, efsyn.gr ,"Απασφάλισε ο Χρήστος Σπίρτζης για στελέχη που με δηλώσεις τους «γκρίζαραν» την εικόνα του ΣΥΡΙΖΑ αλλά αφήνοντας αιχμές για  το οικονομικό επιτελείο. Μιλώντας το απόγευμα στο Mega, στην εκπομπή του Νίκου Ευαγγελάτου, το στέλεχος του ΣΥΡΙΖΑ, που έμεινε εκτός Βουλής στις φετινές εκλογές, προχώρησε συνολικά σε κριτική σχολιάζοντας το εκλογικό αποτέλεσμα. Κληθείς να σχολιάσει γιατί  ο ΣΥΡΙΖΑ επέκρινε τον Μητσοτάκη όταν έδινε παροχές, ενώ και ο ίδιος υπέγραψε μνημόνιο, ο Χρ. Σπίρτζης είπε ότι «αυτό ήταν ένα κενό από το οικονομικό μας επιτελείο που δεν γνώριζε ότι πραγματικά η αγορά έχει πάρει μια μεγάλη ανάσα απ' αυτά που έδινε η προηγούμενη κυβέρνηση». «Δεν το προσωποποιώ», είπε όταν επισήμανε ο Νίκος Ευαγγελάτος ότι δείχνει Έφη Αχτσιόγλου, Αλέξη Χαρίτση και Ευκλείδη Τσακαλώτο. Σε άλλο σημείο αυτοκριτικής είπε: «Εμείς είχαμε πολύ μεγάλη ευθύνη που δεν μπορέσαμε να επικοινωνήσουμε το πρόγραμμά μας στους πολίτες και να είναι ξεκάθαρο.  Είχαμε γκρίζες ζώνες.  Όταν π.χ. η θέση ενός κόμματος είναι ότι το φορολογικό σύστημα θα παραμείνει σταθερό και υπάρχει ένα στέλεχος του ΣΥΡΙΖΑ που βγαίνει και το αμφισβητεί αυτό, γκριζάρει η εικόνα και η θέση του κόμματος;» «Προφανώς» ανέφερε αφήνοντας αιχμές για το αυτογκόλ του Γιώργου Κατρούγκαλου. «Νομίζω ότι υπήρχαν φωνές που γκρίζαραν την εικόνα του ΣΥΡΙΖΑ. Και δεν μίλησα μόνο για τον Κατρούγκαλο. Ήταν πολλά τα στελέχη, διότι υπάρχει μια πλέρια δημοκρατία στο κόμμα που κάποιοι την έχουν παρεξηγήσει», είπε ακόμα και συνέχισε:  «Στα τέσσερα χρόνια η εικόνα που δώσαμε από τέτοιου είδους συμπεριφορές  είναι ότι δεν είμαστε ένα κόμμα συγκροτημένο για να κυβερνήσουμε». Το μεγάλο στοίχημα είναι να μην γίνει η χώρα μας Γαλλία, να μην γίνονται αυτά που γίνονται τώρα στη Γαλλία είπε αλλά και να μην γίνει ο άλλος πόλος η ακροδεξιά είπε επίσης κατηγορώντας τη Ν.Δ. και τον Κυριάκο Μητσοτάκη ότι άφησαν χώρο στην ακροδεξιά.",2023-07-03 21:23:00
efsyn.gr,https://www.efsyn.gr/politiki/antipoliteysi/396218_famellos-anagkaia-i-taheia-anasygkrotisi-kai-endynamosi-toy-syriza-ps,ΑΝΤΙΠΟΛΙΤΕΥΣΗ,Φάμελλος: Αναγκαία η ταχεία ανασυγκρότηση και ενδυνάμωση του ΣΥΡΙΖΑ-ΠΣ,2023-07-03 19:24, efsyn.gr ,"Σωκράτης Φάμελλος Μήνυμα ενότητας αλλά και εγρήγορσης τόσο στη Βουλή όσο και στο εσωτερικό του κόμματος με τις διεργασίες διαδοχής του Αλέξη Τσίπρα έστειλε ο Σωκράτης Φάμελλος στην πρώτη του δήλωση ως νέος πρόεδρος της Κοινοβουλευτικής Ομάδας του ΣΥΡΙΖΑ-ΠΣ. Αναφορά έκανε και στον Αλέξη Τσίπρα  σημειώνοντας ότι «η οδυνηρή για όλες και όλους μας αποχώρηση του Αλέξη Τσίπρα ανέδειξε, για ακόμη μια φορά, το πολιτικό του μέγεθος αλλά και τη δυνατότητά του να προχωρά σε πολιτικές τομές» και ότι «μάς καλεί να συνεισφέρουμε όλοι και όλες στο επόμενο κύμα του ΣΥΡΙΖΑ-ΠΣ που οφείλει να είναι νικηφόρο και δεσμεύτηκε ότι ο ίδιος θα είναι δίπλα μας». Είναι μεγάλη η τιμή και η ευθύνη ανάληψης των καθηκόντων που απορρέουν από την εκλογή μου στη θέση του Προέδρου της Κοινοβουλευτικής Ομάδας (Κ.Ο.) του ΣΥΡΙΖΑ-ΠΣ. Ευχαριστώ την Πολιτική Γραμματεία για την πρόταση και όλους και όλες τους/τις βουλευτές/τριες για την επιλογή. Μαζί με τα υπόλοιπα στελέχη του προεδρείου της Κ.Ο., με συντροφικότητα και δημοκρατία, θα κάνουμε ό,τι είναι δυνατόν για να ανταποκριθούμε στα καθήκοντα και τις υποχρεώσεις μας αλλά και στην ευθύνη που έχουμε έναντι των μελών και των ψηφοφόρων του ΣΥΡΙΖΑ-ΠΣ, αλλά και έναντι της ελληνικής κοινωνίας. Ευχαριστούμε ιδιαίτερα τους ψηφοφόρους του ΣΥΡΙΖΑ-ΠΣ για τη στήριξή τους σε τόσο δύσκολες συνθήκες. Δεσμευόμαστε ότι όλη η Κ.Ο. θα τιμήσει την ψήφο των πολιτών στο Κοινοβούλιο εκπροσωπώντας τα συμφέροντα όλης της κοινωνίας, πέρα από κομματικές ταμπέλες. Θα συνεισφέρουμε παράλληλα, στην ταχεία ανασυγκρότηση και ενδυνάμωση του ΣΥΡΙΖΑ-ΠΣ που είναι αναγκαία, σήμερα, περισσότερο από ποτέ, για να υπερασπιστεί τα συμφέροντα της κοινωνίας που βάλλονται από την πολιτική που εφάρμοσε την προηγούμενη τετραετία και θα συνεχίσει να εφαρμόζει η κυβέρνηση Μητσοτάκη. Αλλά και για να διαμορφώσει την προοδευτική διέξοδο που χρειάζεται και αξίζει η Ελλάδα. Όπως έκανε διαχρονικά, ο ΣΥΡΙΖΑ-ΠΣ θα συνεχίσει να αγωνίζεται για όλους και όλες, για μία κοινωνία προόδου με αξιοπρέπεια και αξιοκρατία, αλλά και τους νέους και τις νέες που ονειρεύονται ένα καλύτερο αύριο. Έχουμε υποχρέωση επίσης να υψώσουμε τείχος απέναντι στις σκοταδιστικές και μισαλλόδοξες απόψεις που βρήκαν, δυστυχώς, χώρο στο Ελληνικό Κοινοβούλιο και να υπερασπιστούμε τη δημοκρατία, τα ατομικά δικαιώματα, το κράτος δικαίου και το ευρωπαϊκό κεκτημένο. Οφείλουμε ακόμη να προστατεύσουμε τη δημοκρατία μας και τους θεσμούς που απαξιώθηκαν και υποβαθμίστηκαν την προηγούμενη τετραετία. Η οδυνηρή για όλες και όλους μας αποχώρηση του Αλέξη Τσίπρα ανέδειξε, για ακόμη μια φορά, το πολιτικό του μέγεθος αλλά και τη δυνατότητά του να προχωρά σε πολιτικές τομές. Μάς καλεί να συνεισφέρουμε όλοι και όλες στο επόμενο κύμα του ΣΥΡΙΖΑ-ΠΣ που οφείλει να είναι νικηφόρο και δεσμεύτηκε ότι ο ίδιος θα είναι δίπλα μας. Το καθήκον που καλούμαστε να υπηρετήσουμε είναι μεγάλο αλλά οφείλουμε να είμαστε αισιόδοξοι. Όλα τα μέλη της Κ.Ο., με συντροφικότητα, θα σταθούμε όρθιοι και θα δουλέψουμε για την Ελλάδα που αξίζουν όλες και όλοι οι Έλληνες. Για να μετατρέψουμε τη συνέπεια και τη συλλογικότητά μας σε πλούτο. Με γνώμονα πάντα το συμφέρον της κοινωνικής πλειοψηφίας. Γιατί μάς ενώνουν και μάς εμπνέουν διαχρονικές και πανανθρώπινες αξίες όπως είναι η δικαιοσύνη, η δημοκρατία, η ειρήνη, η αλληλεγγύη, η αειφορία και η προκοπή.  Όπως αναμενόταν, η εισήγηση της Πολιτικής Γραμματείας έγινε ομόφωνα δεκτή στην πρώτη συνεδρίαση της Κ.Ο. και πρόεδρος αναλαμβάνει ο Σωκράτης Φάμελλος. Αντιπρόεδρος της Βουλής αναμένεται να αναλάβει η Όλγα Γεροβασίλη, γραμματέας της ΚΟ θα αναλάβει ο Διονύσης Καλαματιανός και κοινοβουλευτικοί εκπρόσωποι οι Νάσος Ηλιόπουλος, Νίκος Παππάς και Θεοδώρα Τζάκρη. Υπενθυμίζεται ότι, με βάση τις αποφάσεις που ελήφθησαν μέσα στο Σαββατοκύριακο, στις 15 και 16 Ιουλίου θα συνεδριάσει η Κεντρική Επιτροπή του ΣΥΡΙΖΑ-Προοδευτική Συμμαχία όπου και θα κατατεθούν οι υποψηφιότητες για τη θέση του πρόεδρου.  Μέσα σε συναισθηματικά φορτισμένη ατμόσφαιρα, ο πρώην πρόεδρος και πρώην πρωθυπουργός Αλέξης Τσίπρας χειροκροτήθηκε από τους βουλευτές, ενώ ο διευθυντής της ΚΟ, Θανάσης Θεοχαρόπουλος είπε κατά την εκκίνηση της διαδικασίας «πρόεδρε, Αλέξη Τσίπρα, σε ευχαριστούμε για όλα». Το διαρκές συνέδριο θα πραγματοποιηθεί στα τέλη Αυγούστου, ενώ η εκλογή νέας ηγεσίας θα γίνει στις 10 Σεπτέμβρη σε περίπτωση που υπάρξουν μόνο δύο υποψήφιοι. ",2023-07-03 19:24:00
efsyn.gr,https://www.efsyn.gr/politiki/antipoliteysi/396213_aitima-toy-syriza-na-apomakrynthoyn-oi-spartiates-ap-ta-piso-edrana,ΑΝΤΙΠΟΛΙΤΕΥΣΗ,Αίτημα του ΣΥΡΙΖΑ να απομακρυνθούν οι Σπαρτιάτες απ' τα πίσω έδρανα,2023-07-03 18:06, efsyn.gr ,"Επιστολή στον Κωνσταντίνο Τασούλα απέστειλε ο πρόεδρος της Κ.Ο. του ΣΥΡΙΖΑ, Σωκράτης Φάμελλος, προκειμένου να αναδιαμορφωθεί η χωροταξία στην Ολομέλεια και να απομακρυνθεί  η Κ.Ο. των Σπαρτιατών από τα έδρανα των βουλευτών της αξιωματικής αντιπολίτευσης. «Θεωρούμε απαράδεκτο και αδιανόητο ότι επιλέχθηκε να διασπαστεί ο χώρος των καθισμάτων της αξιωματικής αντιπολίτευσης ώστε να μην υπάρχει συνέχεια των θέσεων των βουλευτών του ΣΥΡΙΖΑ – ΠΣ, κάτι το οποίο είναι πρωτοφανές για τα κοινοβουλευτικά δεδομένα» επισημαίνει στην επιστολή του. Και συμπληρώνει: «Θεωρούμε, επίσης απαράδεκτο ότι επιλέχθηκε η τοποθέτηση του κόμματος Σπαρτιάτες στα έδρανα της αριστεράς στη Βουλή, κάτι αναντίστοιχο με την ιστορία της Βουλής και γενικότερα των κοινοβουλίων αλλά και με τον κοινοβουλευτικό κανόνα». Σημειώνει ακόμα: «Πιστεύω ότι είναι υποχρέωσή σας να προβείτε άμεσα στην αποκατάσταση των ανωτέρω διότι δεν μπορεί να ξεκινήσει η κοινοβουλευτική περίοδος με τόσο σοβαρές παραβιάσεις των κανόνων και της δεοντολογίας». Παρέμβαση για το θέμα έκανε νωρίτερα, κατά την πρώτη συνεδρίαση της νέας κοινοβουλευτικής ομάδας του ΣΥΡΙΖΑ-ΠΣ και ο πρώην πρόεδρος Αλέξης Τσίπρας, σημειώνοντας ότι από την Γαλλική Επανάσταση και μετά είθισται η Αριστερά να κάθεται στην αριστερή πλευρά της Ολομέλειας, η Δεξιά στην δεξιά πλευρά και οι νεοναζί στα άκρα. Στις δύο δεξιές και στο κέντρο της κεντρικής πτέρυγας κάθονται οι βουλευτές του κυβερνώντος κόμματος, με το ΠΑΣΟΚ - ΚΙΝ.ΑΛΛ. να καταλαμβάνει τα μπροστινά έδρανα της κεντρικής πτέρυγας.  Η Ελληνική Λύση τοποθετήθηκε στα ορεινά έδρανα της κεντρικής πτέρυγας της Βουλής και οι βουλευτές του ΣΥΡΙΖΑ-ΠΣ κάθισαν στα μπροστινά έδρανα της κεντροαριστερής πτέρυγας, με τη Νίκη πίσω και δεξιά από την Κοινοβουλευτική Ομάδα του ΣΥΡΙΖΑ και τους Σπαρτιάτες πίσω και αριστερά από το κόμμα της αξιωματικής αντιπολίτευσης. Η ΚΟ του ΚΚΕ κατέλαβε τις θέσεις στην αριστερή πτέρυγα και πίσω της τοποθετήθηκε η ΚΟ της Πλεύσης Ελευθερίας. Με την εκλογή του προεδρείου της Βουλής να είναι το επόμενο θέμα στην ατζέντα,  ο ΣΥΡΙΖΑ-ΠΣ επιλέγει να δείξει άμεσα τη γραμμή που θα ακολουθήσει απέναντι σε ακροδεξιά κόμματα, την ώρα μάλιστα που στους «Σπαρτιάτες», τους οποίους στηρίζει ο Κασιδιάρης, υπάρχουν άλλοτε στελέχη του μορφώματος «Έλληνες» και ένας και της Χρυσής Αυγής. Σύμφωνα με πληροφορίες ο ΣΥΡΙΖΑ-ΠΣ προσανατολίζεται να μην ψηφίσει για αντιπρόεδρο της Βουλής από τα ακροδεξιά κόμματα «Σπαρτιάτες» και «Νίκη», θέλοντας με αυτό τον τρόπο να στείλει μήνυμα πως δεν προτίθεται να νομιμοποιήσει την ακροδεξιά εκπροσώπηση στη Βουλή. Αξιότιμε κύριε Πρόεδρε, Μετά  την σημερινή συνεδρίαση της Ολομέλειας για την ορκωμοσία των βουλευτών οφείλω να σας καταθέσω την έντονη διαμαρτυρία της Κοινοβουλευτικής Ομάδας του ΣΥΡΙΖΑ-Π.Σ. για την αρχική επιλογή των θέσεων των κοινοβουλευτικών ομάδων. Θεωρούμε απαράδεκτο και αδιανόητο ότι επιλέχθηκε να διασπαστεί ο χώρος των καθισμάτων της αξιωματικής αντιπολίτευσης, ώστε να μην υπάρχει συνέχεια των θέσεων των βουλευτών του ΣΥΡΙΖΑ ΠΣ, κάτι το οποίο είναι πρωτοφανές για τα κοινοβουλευτικά δεδομένα. Θεωρούμε επίσης απαράδεκτο ότι επιλέχθηκε η τοποθέτηση του κόμματος ΣΠΑΡΤΙΑΤΕΣ στα έδρανα της αριστεράς στη Βουλή κάτι αναντίστοιχο με την ιστορία της Βουλής και γενικότερα των κοινοβουλίων αλλά και με τον κοινοβουλευτικό κανόνα. Πιστεύω ότι είναι υποχρέωσή σας να προβείτε άμεσα στην αποκατάσταση των ανωτέρω διότι δεν μπορεί να ξεκινήσει η κοινοβουλευτική περίοδος με τόσο σοβαρές παραβιάσεις των κανόνων και της δεοντολογίας. Είμαστε στη διάθεσή σας για την επίλυση των ανωτέρω,  καθώς γνωρίζετε ότι ο ΣΥΡΙΖΑ-Π.Σ. διαχρονικά συμβάλλει και στηρίζει την λειτουργία της Βουλής και προασπίζεται τις κοινοβουλευτικές διαδικασίες ως βάση της εμπιστοσύνης και του σεβασμού και της κοινωνίας προς αυτές. Παρακαλούμε ενημερώστε μας άμεσα για τις ενέργειες σας και τις αποφάσεις σας. Με τιμή Ο ΠΡΟΕΔΡΟΣ ΤΗΣ Κ.Ο. ΤΟΥ ΣΥΡΙΖΑ-Π.Σ.    ",2023-07-03 18:06:00
efsyn.gr,https://www.efsyn.gr/politiki/antipoliteysi/396208_den-stirizei-o-syriza-eklogi-antiproedron-tis-boylis-ap-ta-akrodexia,ΑΝΤΙΠΟΛΙΤΕΥΣΗ,Δεν στηρίζει ο ΣΥΡΙΖΑ εκλογή αντιπροέδρων της Βουλής απ' τα ακροδεξιά κόμματα,2023-07-03 16:39, efsyn.gr ,"Ορκωμοσία της νέας Βουλής που προέκυψε από τις εθνικές εκλογές της 25 Ιουνίου, παρουσία της Προέδρου της Δημοκρατίας Κατερίνας Σακελλαροπούλου και του πρωθυπουργού Κυριάκου Μητσοτάκη, Δευτέρα 3 Ιουλίου 2023.  Με την εκλογή του προεδρείου της Βουλής να είναι το επόμενο θέμα στην ατζέντα, μετά την ανάδειξη της νέας Ολομέλειας, ο ΣΥΡΙΖΑ-ΠΣ επιλέγει να δείξει άμεσα τη γραμμή που θα ακολουθήσει απέναντι σε ακροδεξιά κόμματα, την ώρα μάλιστα που στους «Σπαρτιάτες», τους οποίους στηρίζει ο Κασιδιάρης, υπάρχουν άλλοτε στελέχη του μορφώματος «Έλληνες» και ένας και της Χρυσής Αυγής. Σύμφωνα με πληροφορίες ο ΣΥΡΙΖΑ-ΠΣ προσανατολίζεται να μην ψηφίσει για αντιπρόεδρο της Βουλής από τα ακροδεξιά κόμματα «Σπαρτιάτες» και «Νίκη», θέλοντας με αυτό τον τρόπο να στείλει μήνυμα πως δεν προτίθεται να νομιμοποιήσει την ακροδεξιά εκπροσώπηση στη Βουλή. Παράλληλα, με τη σημερινή πρώτη πανηγυρική έναρξη της Κ΄ Κοινοβουλευτικής Περιόδου Προεδρευομένης Δημοκρατίας αναδείχθηκαν και οι πρώτες διαφωνίες και διαμαρτυρίες για τη χωροταξία στη νέα οκτακομματική Βουλή. Στον ΣΥΡΙΖΑ-ΠΣ υπάρχει έντονη δυσαρέσκεια για το γεγονός ότι πίσω απ' την Κοινοβουλευτική Ομάδα του κόμματος κάθισαν οι βουλευτές των ακροδεξιών «Σπαρτιατών». Γι' αυτό τον λόγο κατά τη σημερινή, πρώτη συνεδρίαση της Κοινοβουλευτικής Ομάδας του ΣΥΡΙΖΑ - ΠΣ, αποφασίστηκε ο νέος επικεφαλής της Κ.Ο. Σωκράτης Φάμελλος να στείλει επιστολή στον πρόεδρο της Βουλής προκειμένου να απομακρυνθεί η Κοινοβουλευτική Ομάδα του κόμματος «Σπαρτιάτες». Ο Αλέξης Τσίπρας στη συνεδρίαση της Κ.Ο. επισήμανε σχετικά πως από την Γαλλική Επανάσταση και μετά είθισται η Αριστερά να κάθεται στην αριστερή πλευρά της Ολομέλειας, η Δεξιά στην δεξιά πλευρά και οι νεοναζί στα άκρα. Στις δύο δεξιές και στο κέντρο της κεντρικής πτέρυγας κάθονται οι βουλευτές του κυβερνώντος κόμματος, με το ΠΑΣΟΚ - ΚΙΝ.ΑΛΛ. να καταλαμβάνει τα μπροστινά έδρανα της κεντρικής πτέρυγας.  Η Ελληνική Λύση τοποθετήθηκε στα ορεινά έδρανα της κεντρικής πτέρυγας της Βουλής και οι βουλευτές του ΣΥΡΙΖΑ-ΠΣ κάθισαν στα μπροστινά έδρανα της κεντροαριστερής πτέρυγας, με τη Νίκη πίσω και δεξιά από την Κοινοβουλευτική Ομάδα του ΣΥΡΙΖΑ και τους Σπαρτιάτες πίσω και αριστερά από το κόμμα της αξιωματικής αντιπολίτευσης. Η ΚΟ του ΚΚΕ κατέλαβε τις θέσεις στην αριστερή πτέρυγα και πίσω της τοποθετήθηκε η ΚΟ της Πλεύσης Ελευθερίας.",2023-07-03 16:39:00
efsyn.gr,https://www.efsyn.gr/stiles/apopseis/396180_na-tolmisoyme-horis-ton-alexi,ΑΠΟΨΕΙΣ,Να τολμήσουμε χωρίς τον Αλέξη,2023-07-03 16:00, Πάνος Τριγάζης* ,"Θέλω να γράψω για τον ΣΥΡΙΖΑ και το μέλλον του, αλλά δεν θα αποφύγω την κραυγή «αρκετά πια» με την παραπληροφόρηση εις βάρος του κόμματος της αξιωματικής αντιπολίτευσης. Ενα δείγμα αυτής, περί δικής μας θέσης για «Πρέσπες του Αιγαίου», είδα να αναπαράγεται πρόσφατα από γνωστή αρθρογράφο της «Εφ.Συν.» προερχόμενη από την Αριστερά! Επανερχόμενος στο θέμα μου, θυμίζω ότι αρχές του 2008 είχα δημοσιεύσει στην «Ελευθεροτυπία» παρέμβασή μου με τίτλο «Να τολμήσουμε με τον Αλέξη», εξηγώντας γιατί η πρόταση Αλαβάνου να εκλεγεί πρόεδρος του ΣΥΝ ο τότε 34χρονος Αλέξης Τσίπρας αποτελούσε βήμα στο μέλλον για τον πολιτικό μας χώρο. Τόνιζα τότε ότι ο Αλέξης δεν είχε μεν κομματικά γαλόνια από το ΚΚΕ ή το ΚΚΕ Εσωτερικού, αλλά κινηματικά ως πρόεδρος μαθητικού 15μελούς και καταληψίας σε σχολείο των Αμπελοκήπων. Αρα, μπορούσε να ηγηθεί της προσπάθειας για την Αριστερά του 21ου αιώνα, έχοντας λάβει μέρος και στο παγκόσμιο και ευρωπαϊκό «κίνημα των κινημάτων», όπως είχε αποκληθεί το μετά το Σιάτλ (1999) κίνημα κατά της νεοφιλελεύθερης παγκοσμιοποίησης. Το ελπιδοφόρο εκείνο κίνημα αγκαλιάστηκε από ευρύ φάσμα δυνάμεων της Αριστεράς και των Πράσινων, συμπεριλαμβανομένων και εξωκοινοβουλευτικών σχημάτων. Τη διαδρομή αυτή ακολούθησε ο Αλέξης ως ηγέτης της Νεολαίας Συνασπισμού, παρά τον πόλεμο του ΚΚΕ ότι τάχα το Παγκόσμιο Κοινωνικό Φόρουμ ήταν σοσιαλδημοκρατικής έμπνευσης. Ως πρόεδρος του ΣΥΝ και στη συνέχεια του ΣΥΡΙΖΑ, ο πρώην πρόεδρος του μαθητικού 15μελούς είχε το θράσος να διακηρύξει ότι ήρθε η ώρα της Αριστεράς να κυβερνήσει, όταν προέκυψε η λεγόμενη «κρίση του χρέους» ήδη από το 2009, που ο Σημίτης συνιστούσε προσφυγή στο ΔΝΤ, επιλογή που έκανε η κυβέρνηση του ΠΑΣΟΚ με το πρώτο εξοντωτικό Μνημόνιο. Πώς να το χωνέψουν οι ελέω μοναρχίας και ξένων επεμβάσεων ισόβιοι κυβερνήτες της χώρας, ότι ο μη προερχόμενος από πολιτικό τζάκι αριστερός ηγέτης θα γινόταν το 2015 πρωθυπουργός, σπάζοντας το ταμπού ότι η Αριστερά ήταν για τα αγωνιστικά «αλώνια», αλλά ακατάλληλη για τα κυβερνητικά σαλόνια. Μεγάλο το σοκ και του μέσου δεξιού ή και «εθνικόφρονα κεντρώου», που είχε πιστέψει δύο φορές μεταπολεμικά ότι η Αριστερά είχε περιθωριοποιηθεί, πρώτα με τον Εμφύλιο και έπειτα με την κατάρρευση του «υπαρκτού σοσιαλισμού». Σήμερα, σε πολύ κρίσιμη καμπή, ο ΣΥΡΙΖΑ-Π.Σ. καλείται να αποδείξει ότι έχει όχι μόνο «πάγκο» αλλά και αστείρευτες δυνάμεις ανασύνταξης και αντεπίθεσης, αρκεί να τολμήσουμε χωρίς τον Αλέξη στο τιμόνι, αλλά παρόντα στις εξελίξεις. *Στέλεχος του ΣΥΡΙΖΑ-Π.Σ., συγγραφέας του βιβλίου «Ο διαρκής μετασχηματισμός της Αριστεράς»",2023-07-03 16:00:00
efsyn.gr,https://www.efsyn.gr/politiki/paraskinia/396189_piso-moy-s-eho-akraie,ΠΑΡΑΣΚΗΝΙΑ,Πίσω μου σ' έχω «ακραίε»,2023-07-03 14:18, efsyn.gr ,"Οκτωκομματική η βουλή που προέκυψε από την κάλπη της 25ης Ιουνίου, επιβάλλει ανακατατάξεις στην αίθουσα της Ολομέλειας ως προς τις πτέρυγες και τα έδρανα που καταλαμβάνουν οι παρατάξεις. Έτσι, στις δύο δεξιές και στο κέντρο της κεντρικής πτέρυγας κάθονται οι βουλευτές του κυβερνώντος κόμματος, με το ΠΑΣΟΚ - ΚΙΝ.ΑΛΛ. να καταλαμβάνει τα μπροστινά έδρανα της κεντρικής πτέρυγας.  Η Ελληνική Λύση τοποθετήθηκε στα ορεινά έδρανα της κεντρικής πτέρυγας της Βουλής και οι βουλευτές του ΣΥΡΙΖΑ-ΠΣ κάθισαν στα μπροστινά έδρανα της κεντροαριστερής πτέρυγας, με τη Νίκη πίσω και δεξιά από την Κοινοβουλευτική Ομάδα του ΣΥΡΙΖΑ και τους Σπαρτιάτες πίσω και αριστερά από το κόμμα της αξιωματικής αντιπολίτευσης. Η ΚΟ του ΚΚΕ κατέλαβε τις θέσεις στην αριστερή πτέρυγα και πίσω της τοποθετήθηκε η ΚΟ της Πλεύσης Ελευθερίας.",2023-07-03 14:18:00
efsyn.gr,https://www.efsyn.gr/politiki/antipoliteysi/396186_proedre-alexi-tsipra-se-eyharistoyme-gia-ola-osa-synebisan-stin-ko,ΑΝΤΙΠΟΛΙΤΕΥΣΗ,«Πρόεδρε Αλέξη Τσίπρα σε ευχαριστούμε για όλα» - Όσα συνέβησαν στην ΚΟ του ΣΥΡΙΖΑ,2023-07-03 14:10, efsyn.gr ,"Την πρώτη της συνεδρίαση για τη νέα κοινοβουλευτική περίοδο έχει η ΚΟ του ΣΥΡΙΖΑ και την πρώτη της χωρίς τον Αλέξη Τσίπρα στο τιμόνι του κόμματος. Μέσα σε συναισθηματικά φορτισμένη ατμόσφαιρα, ο πρώην πρόεδρος και πρώην πρωθυπουργός χειροκροτήθηκε από τους βουλευτές, ενώ ο διευθυντής της ΚΟ, Θανάσης Θεοχαρόπουλος είπε κατά την εκκίνηση της διαδικασίας «πρόεδρε, Αλέξη Τσίπρα, σε ευχαριστούμε για όλα». Όπως αναμενόταν, η εισήγηση της Πολιτικής Γραμματείας έγινε ομόφωνα δεκτή και πρόεδρος της κοινοβουλευτικής ομάδας αναλαμβάνει ο Σωκράτης Φάμελλος. Αντιπρόεδρος της Βουλής αναμένεται να αναλάβει η Όλγα Γεροβασίλη, γραμματέας της ΚΟ θα αναλάβει ο Διονύσης Καλαματιανός και κοινοβουλευτικοί εκπρόσωποι οι Νάσος Ηλιόπουλος, Νίκος Παππάς και Θεοδώρα Τζάκρη. Υπενθυμίζεται ότι, με βάση τις αποφάσεις που ελήφθησαν μέσα στο Σαββατοκύριακο, στις 15 και 16 Ιουλίου θα συνεδριάσει η Κεντρική Επιτροπή του ΣΥΡΙΖΑ-Προοδευτική Συμμαχία όπου και θα κατατεθούν οι υποψηφιότητες για τη θέση του πρόεδρου.  Το διαρκές συνέδριο θα πραγματοποιηθεί στα τέλη Αυγούστου, ενώ η εκλογή νέας ηγεσίας θα γίνει στις 10 Σεπτέμβρη σε περίπτωση που υπάρξουν μόνο δύο υποψήφιοι. ",2023-07-03 14:10:00
efsyn.gr,https://www.efsyn.gr/politiki/antipoliteysi/396130_hronodiagramma-gia-ta-epomena-bimata-toy-syriza,ΑΝΤΙΠΟΛΙΤΕΥΣΗ,Χρονοδιάγραμμα για τα επόμενα βήματα του ΣΥΡΙΖΑ,2023-07-03 09:21, Δημήτρης Τερζής ,"Οσοι έλπιζαν μια ταραχώδη συνεδρίαση με εντάσεις και αφορισμούς απέτυχαν. Η συνάντηση των μελών της Πολιτικής Γραμματείας του ΣΥΡΙΖΑ-Π.Σ. που πραγματοποιήθηκε χθες για πρώτη φορά μετά την παραίτηση του Αλέξη Τσίπρα αποδείχθηκε παραγωγική και φάνηκε ότι τα στελέχη αντιλήφθηκαν την ιστορική τους υποχρέωση απέναντι στο κόμμα της Αριστεράς και την ιστορία του. Ομόφωνη -παρά τις διαφορετικές απόψεις που ακούστηκαν- ήταν και η εισήγηση προς την κοινοβουλευτική ομάδα που ορκίζεται σήμερα, σε ό,τι αφορά τα πρόσωπα και τις θέσεις που καταλαμβάνουν μέχρι το επόμενο στάδιο, που θα είναι η διεξαγωγή συνεδρίου και η εκλογή νέου προέδρου. Ο Σωκράτης Φάμελλος προτάθηκε για επικεφαλής της κοινοβουλευτικής ομάδας, ο βουλευτής Ηλείας Διονύσης Καλαματιανός για γραμματέας της κοινοβουλευτικής ομάδας, ενώ η Ολγα Γεροβασίλη θα προταθεί για τη θέση της αντιπροέδρου της Βουλής. Από εκεί και πέρα, ο Θανάσης Θεοχαρόπουλος θα είναι διευθυντής της κοινοβουλευτικής ομάδας (θέση που κατείχε και στην προηγούμενη θητεία του), ενώ για τη θέση των κοινοβουλευτικών εκπροσώπων του κόμματος προτάθηκαν οι Νίκος Παππάς, Θεοδώρα Τζάκρη και Νάσος Ηλιόπουλος. Με εισήγηση της γραμματέως του ΣΥΡΙΖΑ-Π.Σ., Ράνιας Σβίγκου, η οποία υποστηρίχτηκε από αρκετούς, δημιουργήθηκε και ο οδικός χάρτης ανασυγκρότησης του κόμματος. Οι διαδικασίες για την εκλογή νέου προέδρου πάνε προς τις αρχές Σεπτεμβρίου και σίγουρα πριν από τη ΔΕΘ. Θα προηγηθεί ένα διαρκές συνέδριο (στο οποίο θα συμμετέχουν οι σύνεδροι του προηγούμενου συνεδρίου), όπως ορίζει το καταστατικό του κόμματος. Αμέσως μετά τις αυτοδιοικητικές εκλογές θα γίνει ένα έκτακτο συνέδριο με νέους συνέδρους που θα εκλεγούν στο μεσοδιάστημα. Ολα αυτά αναμένεται να συζητηθούν και στη συνεδρίαση της Κεντρικής Επιτροπής, για την οποία η κ. Σβίγκου εισηγήθηκε να γίνει το Σαββατοκύριακο 15-16 Ιουλίου. Πλέον, ανοίγει ο δρόμος και για τις υποψηφιότητες, χωρίς κανείς από τα ονόματα που έχουν ακουστεί ώς τώρα να έχει κάνει κάποια κίνηση. Για να φτάσουμε στις τελικές προτάσεις προηγήθηκε μια σχεδόν εξάωρη συνεδρίαση από την οποία απουσίαζαν ο Αλέξης Τσίπρας (ήταν γνωστό από την Πέμπτη ότι δεν θα συμμετείχε) και ο Δημήτρης Τζανακόπουλος. Για τον τελευταίο, η υπόθεσή του με τον Παναγιώτη Ρήγα και το επεισόδιο που είχαν το βράδυ των εκλογών στην Κουμουνδούρου απλώς αναφέρθηκε και πήρε τον δρόμο για την επιτροπή δεοντολογίας του κόμματος. Από εκεί και πέρα, σε ό,τι αφορά τον χρόνο διεξαγωγής του συνεδρίου και εκλογής νέου αρχηγού, η «Ομπρέλα» είχε προτείνει να γίνει η διαδικασία άμεσα ακόμα και με ηλεκτρονική ψηφοφορία ώστε να μη βρίσκεται σε εκκρεμότητα το θέμα της ηγεσίας που θα έχει αρνητικό αντίκτυπο στο κόμμα. Επικράτησε τελικά η εισήγηση της Ράνιας Σβίγκου με την οποία συμφώνησαν και οι υπόλοιπες τάσεις και υπό το σκεπτικό ότι μέσα στο καλοκαίρι δεν μπορούν να γίνουν τέτοιες διαδικασίες και πως θα υπάρχει πρόβλημα με την προσέλευση του κόσμου στην κάλπη. Την ίδια ώρα βέβαια η «Κίνηση Μελών» φαίνεται πως βρίσκεται σε αναζήτηση υποψηφίου για την προεδρία, καθώς η περίπτωση στήριξης του Διονύση Τεμπονέρα δεν φαίνεται να προχωρά. Ανάμεσα στις διαφορετικές προτάσεις που ακούστηκαν ήταν και εκείνη του Χρήστου Σπίρτζη που φέρεται να υποστήριξε μια 4μελή ομάδα που θα μοιράζεται τον ρόλο του επικεφαλής της κοινοβουλευτικής ομάδας, κάτι που δεν βρήκε ευήκοα ώτα. Μάλλον αρνητική εντύπωση προκάλεσε στην πλειοψηφία η πρόταση του Παύλου Πολάκη να γίνει εκ νέου εκλογή γραμματέα στο κόμμα όπως επίσης και να εκλεγεί καινούργια Πολιτική Γραμματεία. Η πρόταση αυτή επανήλθε στην ψηφοφορία από τον Χρήστο Σπίρτζη με την προοπτική να αποτελέσει μέρος της εισήγησης προς το σώμα της Κεντρικής Επιτροπής, αλλά συγκέντρωσε μόλις 3 ψήφους. Οι πληροφορίες λένε πως θα ξαναγίνει σχετική εισήγηση και στην Κεντρική Επιτροπή του Ιουλίου, παρά το γεγονός ότι η πρόταση αυτή χαρακτηρίζεται από σχεδόν το σύνολο των τάσεων «διαλυτική». Αρκετές ήταν και οι προτάσεις για τη θέση των κοινοβουλευτικών εκπροσώπων πριν τελικά καταλήξουν στην τριάδα που αναφέραμε πιο πάνω. Σήμερα και μετά την ορκωμοσία στη Βουλή θα συνεδριάσει η νέα κοινοβουλευτική ομάδα του ΣΥΡΙΖΑ η οποία και αναμένεται να εγκρίνει την εισήγηση της Πολιτικής Γραμματείας για την τοποθέτηση του Σωκράτη Φάμελλου ως επικεφαλής της. Στην ορκωμοσία θα είναι παρών και ο Αλέξης Τσίπρας ως βουλευτής πλέον και θα είναι η πρώτη του εμφάνιση μετά την παραίτηση της Πέμπτης στο Ζάππειο. Οι πληροφορίες μας λένε ότι ο Αλέξης Τσίπρας πέρασε τις προηγούμενες μέρες με την οικογένειά του στο Σούνιο, έχοντας την ανάγκη να ξεκουραστεί από τη μακρά προεκλογική περίοδο. Οπως είναι φυσικό, σήμερα αναμένεται να συγκεντρώσει όλα τα φώτα της δημοσιότητας πάνω του και να δεχθεί πλήθος ερωτήσεων για τις διαδικασίες αλλά και για την επόμενη μέρα του ΣΥΡΙΖΑ.",2023-07-03 09:21:00
efsyn.gr,https://www.efsyn.gr/stiles/apopseis/396106_i-paraitisi-tsipra-hroniko-enos-proanaggelthentos-entafiasmoy,ΑΠΟΨΕΙΣ,Η παραίτηση Τσίπρα: το χρονικό ενός προαναγγελθέντος ενταφιασμού,2023-07-02 19:56, Παύλος Κρέμος* ,"Προτάσσω πάραυτα μια αξιωματική διατύπωση: Η παραίτηση του ηγέτη του ΣΥΡΙΖΑ-Προοδευτική Συμμαχία την 29η/6/2023 σηματοδοτεί, τουλάχιστον στο συμβολικό επίπεδο, τον «ενταφιασμό» της κομμουνιστικής ιδεολογίας, στην οποία κατά κύριο λόγο οφείλεται ωστόσο η αρχική δημιουργία του πολιτικού αυτού χώρου, την πρώτη δεκαετία του αιώνα μας. Η αναγγελία του ενταφιασμού αυτού είχε γίνει προ πολλού και σε άλλους τόπους με πράξεις παγκόσμιας σημασίας που οδήγησαν στην κατάρρευση μιας ιστορικής ιδεολογίας η οποία κυριάρχησε στον μισό πλανήτη για σχεδόν έναν αιώνα. Θα μου πείτε, τι σχέση έχει αυτό με την εκλογική ήττα του ΣΥΡΙΖΑ, σε μια μικρή χώρα της ευρωπαϊκής περιφέρειας; Και όμως έχει: διότι ο κομμουνισμός δεν ήταν μόνον υπαρκτός στο σοβιετικό καθεστώς, αλλά και στην Ευρώπη, όπου τον είπαμε ευρωκομμουνισμό, για να τον διακρίνουμε από τον άλλο υπαρκτό, επειδή αυτός, ο ευρωπαϊκός, εγγυόταν τη δημοκρατία και την ελευθερία αφενός και αφετέρου δήλωνε την ανεξαρτησία του από κομματικές πρακτικές σταλινικού τύπου. Τα χρόνια της ευρωπαϊκής «κομμουνιστικής ανανέωσης» είχαν με αγώνες αποδείξει στις συνειδήσεις των ανθρώπων ότι αυτό το κίνημα δεν είχε τίποτα να κάνει με την οργουελιανή Φάρμα των ζώων. Στον ΣΥΡΙΖΑ, ο οποίος βρήκε έτοιμη αυτήν την ιστορία αγώνων, έλαχε να δοθεί το χρίσμα (το οποίο λίγοι απέκτησαν, όπως ο Μιτεράν με τον Μαρσέ στις γαλλικές προεδρικές εκλογές του 1981), ώστε μια ριζοσπαστική ή/και κομμουνιστικής προέλευσης Αριστερά ανέλαβε να κυβερνήσει ευρωπαϊκή χώρα με τη βούληση του λαού μέσα από δημοκρατικές διαδικασίες. Θυμίζω ότι τη δεκαετία του 1970 και το Ιταλικό Κ.Κ. με ηγέτη τον Μπερλινγκουέρ, έχοντας ένα τεράστιο εργατικό κίνημα πίσω του, για πολύ λίγες ψήφους δεν τα κατάφερε να φτιάξει κυβέρνηση. Οι σκέψεις αυτές μας οδηγούν στο επόμενο ερώτημα: Πιστεύει αλήθεια ότι έκανε κάποιο τεράστιο σφάλμα ο αρχηγός του ΣΥΡΙΖΑ και επέλεξε να υποβάλει την παραίτησή του; Υπήρξε αναποτελεσματικός ηγέτης; Όχι, δεν ήταν, τουλάχιστον όσον αφορά την πολιτική καθοδήγηση, αλλά και τις κινήσεις που ενίοτε αυτός και η ομάδα του επέλεξαν. Ακόμα και η συνθηκολόγηση μετά το δημοψήφισμα του «Όχι» που έγινε «Ναι», προσωπικά θεωρώ και σήμερα (όπως έγραφα σε άρθρο μου στην «Αυγή» στις 27/7/2015) πως ήταν μια θαρραλέα επιλογή που θα μπορούσε να θεωρηθεί και τακτικός ελιγμός απέναντι στους εξαναγκασμούς των Ευρωπαίων εταίρων, διότι βασιζόταν στην εκτίμηση ότι η ελληνική κοινωνία και η κυβέρνησή της δεν ήταν έτοιμοι να διαχειριστούν μια καθημερινότητα με δελτίο και επαναστατικούς περιορισμούς. Παρ’ όλα αυτά, ο λαός απλόχερα επαναβεβαίωσε την επιλογή του υπέρ της Αριστεράς. Για να το διατυπώσω σαφέστερα, τα «λάθη» που οδήγησαν στην οδυνηρή εκλογική ήττα του ’23 δεν ήταν λάθη τακτικής, αλλά αποπληρωμές αφετηριακών διαστρεβλώσεων που ενυπήρχαν από την ίδρυση του ΣΥΡΙΖΑ. Τις συνοψίζω στο εξής: Ο Τσίπρας δε θέλησε, εσκεμμένα ή απερίσκεπτα, να ενισχύσει την ιδεολογική συνοχή και τη μακροπρόθεσμη στρατηγική πνοή (για τον σοσιαλισμό), η οποία πήγαζε από τον ιδρυτικό λόγο του ΣΥΡΙΖΑ, ως μετωπικός πολιτικός σχηματισμός και ως εργαλείο πολιτικής συμμαχιών στη συγκεκριμένη φάση της πολιτικής εξέλιξης των ιδεών της ανανεωτικής κομμουνιστικής Αριστεράς. Αντιθέτως, και αυτό έγινε με επίγνωση και σώας τας φρένας, αυτή η πολιτική ηγεσία ακύρωσε τον αρχικό Λόγο και προσανατόλισε την παράταξη στη διεκδίκηση ενός διαλυμένου πολιτικού χώρου, του χώρου του ιστορικού Κέντρου, βαπτίζοντάς τον (για να διασκεδαστούν οι εντυπώσεις) Κεντροαριστερά. Στην πορεία αυτή, η οποία δεν απαιτούσε επαναστατικό κόμμα με ενεργή πολιτική βάση, ο χρόνος έπραξε από μόνος του τα δέοντα διαγράφοντας οριστικά κάθε αριστερή προσδοκία. Ας μην ξεχνάμε ότι στην άνοδο της Αριστεράς το 2015, συνέβαλε επίσης και κυρίως ένα υπόγειο ιστορικό ρεύμα λαϊκής αυτογνωσίας που δούλευε στα χρόνια της Μεταπολίτευσης και ενίσχυσε τον ούριο άνεμο ενός λαού που έδωσε στον ΣΥΡΙΖΑ την εντολή και τη δύναμη εξουσίας, αλλά για να γίνει κάτι άλλο στην κοινωνία, κάτι μη δοκιμασμένο. Με δύο λόγια, ο λαός το 2015 ψήφισε Αριστερά, όχι μια άλλη Ένωση Κέντρου ούτε ένα άλλο ΠΑΣΟΚ. Όχι επειδή οι δυνάμεις αυτές έπαψαν να ανήκουν στο λεγόμενο δημοκρατικό τόξο, αλλά επειδή δοκιμάστηκαν αρκετά και η αποτυχία τους να οδηγήσουν τον τόπο σε κάποιου είδους σοσιαλισμό, έστω και όπως τον επαγγέλλονταν, τις είχε καταστήσει αφερέγγυες στη λαϊκή συνείδηση. Η ευκαιρία που υπήρξε τότε να συμπορευτούν με τον ΣΥΡΙΖΑ πρόσωπα και δυνάμεις που παραδοσιακά στελέχωναν το πολιτικό δυναμικό του Κέντρου, αντί να οδηγηθούν μέσα από μια εδώ και σχεδόν έναν αιώνα δοκιμασμένη (και ειλικρινή) πολιτική συμμαχιών σε μία μετωπικού τύπου στράτευση (της Αριστεράς με το Κέντρο), όπου κάθε δύναμη θα διατηρούσε τα ειδικά χαρακτηριστικά της, οδηγήθηκαν σε ατομική ένταξη στον ΣΥΡΙΖΑ, επαυξάνοντας τη χαοτική ιδεολογική πανσπερμία, με αποκλειστικά σχεδόν έκτοτε συνεκτικό δεσμό τον χαρισματικό ηγέτη. Το Κέντρο έμεινε ορφανό από πολιτικό εκπρόσωπο και το κενό κλήθηκε να καλύψει ο ΣΥΡΙΖΑ, αφήνοντας ταυτόχρονα ορφανή, έως ανύπαρκτη πια σήμερα, και την ανανεωτική Αριστερά. Δεν βλέπω τι καλύτερο δώρο μπορούσε να έχει η ελληνική Δεξιά, από τη στιγμή που τους χαρίστηκε αμαχητί η κεντρώα εκλογική βάση των χαλαρών δημοκρατικών συνειδήσεων, χωρίς μάλιστα καν να υπάρχει σκέψη για μια αμιγή Αριστερά ως άλλο αντίπαλο δέος! Υπό αυτήν την οπτική, το μοναδικό αποτέλεσμα της παραίτησης του ηγέτη δε φαίνεται να είναι παρά η εντολή «τους ζυγούς λύσατε» και «ο σώζων εαυτόν σωθήτω»! Και ό,τι μείνει όρθιο δεν θα έχει παρά να διεκδικήσει, μέσα από μια άγονη μάλιστα διαμάχη πολιτικών τεχνοκρατών, την πρωτοκαθεδρία στον χώρο του Κέντρου (όπου όμως πλέον παίζει και ο Μητσοτάκης εκεί, όπως άλλωστε και το ΠΑΣΟΚ). Χωρίς να θέλω να κάνω δίκη προθέσεων, θεωρώ ότι η παραίτηση το μόνο που υπονοεί είναι τη διατήρηση ενός τέτοιου τύπου κόμματος και τον οριστικό ενταφιασμό των όποιων αριστερών και κομμουνιστικών ιδεών υπήρχαν, αν καν υπήρχαν πλέον ζωντανές στον χώρο αυτόν. Μια φράση ακόμα: οι αριστεροί ηγέτες δεν παραιτούνται, διότι υποτίθεται ότι ηγούνται σε μια συλλογική κομματική διαδικασία και μόνο η βάση είναι αυτή που μπορεί να τους επανεκλέξει ή να τους αποδώσει πολιτικές ευθύνες ή και να τους καθαιρέσει. Εκτός αν βάση δεν υπάρχει και αν μια τέτοια διαδικασία είναι μυθική και υφίσταται κατ’ όνομα μόνον. Την επόμενη μέρα της παραίτησης, σχεδόν όλος ο Τύπος έσπευσε να δημοσιεύσει τίτλους όπως «Τέλος Εποχής» ή παρεμφερείς. Οφείλουμε βέβαια να αναρωτηθούμε: Τέλος εποχής για τον ΣΥΡΙΖΑ, τον Αλέξη Τσίπρα, την Αριστερά, τον κομμουνισμό ή για ποιον; Τα δύο πρώτα δε με αφορούν, τουλάχιστον στο άμεσα ορατό μέλλον. Τα δύο δεύτερα, ωστόσο, απαιτούν από όλους όσοι τα θεωρούν σημαντικά, είτε αυτοί βρίσκονται μέσα στον ΣΥΡΙΖΑ ακόμα είτε έχουν απεμπλακεί από αυτόν, να τα θεωρήσουν ως επιδιωκόμενα ζητούμενα απόλυτης προτεραιότητας. Και επειδή δεν πιστεύω στην Ανάσταση, αλλά ούτε στην υπόσχεση του Παραδείσου, όπως προσδοκούν πολλοί φίλοι οπαδοί ενός μεσσιανικού κομμουνισμού (και δεν υπονοώ μόνο το ΚΚΕ), η κάθε ενέργεια τώρα απαιτεί περισσότερα από απλώς «γενναίες αποφάσεις», όπως συνηθίζεται να λέμε. Πολιτικοί χώροι υποδοχής για την αριστερή και κομμουνιστική επανίδρυση δεν υπάρχουν έτοιμοι, αν και μια τέτοια πρόθεση διατυπώθηκε ήδη από κάποιους, τουλάχιστον ακροθιγώς από τον ηγέτη του ΜέΡΑ25. Πιστεύω και εύχομαι να το τολμήσουν και άλλοι. Τίποτα δε χάθηκε…, όλα πρέπει να κερδηθούν. *Αρχιτέκτονας",2023-07-02 19:56:00
efsyn.gr,https://www.efsyn.gr/politiki/antipoliteysi/396105_ti-apofasise-i-politiki-grammateia-ta-prosopa-kleidia-kai-i-eklogi,ΑΝΤΙΠΟΛΙΤΕΥΣΗ,Τι αποφάσισε η Πολιτική Γραμματεία - Τα πρόσωπα κλειδιά και η εκλογή προέδρου τον Σεπτέμβριο,2023-07-02 19:48, efsyn.gr ,"Λευκός καπνός από τη συνεδρίαση της Πολιτικής Γραμματείας του ΣΥΡΙΖΑ-Προοδευτική Συμμαχία, καθώς μετά την ψηφοφορία στη θέση του προέδρου της Κοινοβουλευτικής Ομάδας του κόμματος αναδείχθηκε ο Σωκράτης Φάμελλος, ενώ για τη θέση της αντιπροέδρου της Βουλής θα προταθεί η Όλγα Γεροβασίλη. Γραμματέας της Κ.Ο. θα είναι ο Διονύσης Καλαματιανός και διευθυντής ο Θανάσης Θεοχαρόπουλος. Επίσης, τις θέσεις των τριών κοινοβουλευτικών εκπροσώπων θα λάβουν οι Νίκος Παππάς, Θεοδώρα Τζάκρη και Νάσος Ηλιόπουλος. Την τελική απόφαση πάντως θα λάβει η Κοινοβουλευτική Ομάδα του κόμματος για του εκπροσώπους, καθώς υπάρχει η αντιπρόταση, αντί της Θεοδώρας Τζάκρη θέση κοινοβουλευτικού εκπροσώπου να λάβει η Σία Αναγνωστοπούλου. Η Κοινοβουλευτική Ομάδα του ΣΥΡΙΖΑ θα συνεδριάσει αύριο, Δευτέρα, ενώ η Πολιτική Γραμματεία θα συγκληθεί ξανά την Τετάρτη 5 Ιουλίου.  Η Πολιτική Γραμματεία συνεδρίασε απόντος του παραιτηθέντος Αλέξη Τσίπρα, με προσωπική του απόφαση. Όσον αφορά τη συνεδρίαση της Κεντρικής Επιτροπής, η εισήγηση της Γραμματέως της Κ.Ε. Ράνιας Σβίγγου, ήταν να διεξαχθεί στις 13 Ιουλίου. Ωστόσο αποφασίστηκε ότι θα πραγματοποιηθεί 15-16 Ιουλίου και στη συνεδρίαση θα κατατεθούν οι υποψηφιότητες για την προεδρία του κόμματος. Το διαρκές συνέδριο του κόμματος για την εκλογή νέου προέδρου του ΣΥΡΙΖΑ-Προοδευτική Συμμαχία, θα πραγματοποιηθεί το τελευταίο Σαββατοκύριακο του Αυγούστου και η εκλογή ηγεσίας θα λάβει χώρα στις 10 Σεπτέμβρη σε περίπτωση που υπάρξουν μόνο δύο υποψήφιοι. Εάν υπάρξουν περισσότεροι η εκλογική διαδικασία θα ξεκινήσει νωρίτερα, στις 3 Σεπτεμβρίου. Επίσης, έκτακτο συνέδριο θα πραγματοποιηθεί κατά πάσα πιθανότητα τον Νοέμβριο. Στόχος του κόμματος είναι ο νέος ή η νέα επικεφαλής του κόμματος να κάνει την πρώτη επίσημη παρουσία του στη Θεσσαλονίκη και στη Διεθνή Έκθεση. Να σημειωθεί πάντως ότι στελέχη από την «ομπρέλα» ζητούσαν να γίνει συνέδριο και εκλογή προέδρου το ταχύτερο δυνατό, ακόμη και μέσα στο Ιούλιο. Όσον αφορά την ηγεσία του κόμματος, έως ότου εκλεγεί ο νέος επικεφαλής του κόμματος, ο Χρήστος Σπίρτζης, μιλώντας στην ΕΡΤ έχει προτείνει μια «μεταβατική συλλογική ηγεσία», που σύμφωνα με το ρεπορτάζ της ΕΡΤ είναι οι Ευκλείδης Τσακαλώτος, Αλέξης Χαρίτσης, Έφη Αχτσιόγλου και Νίκος Παππάς. Χρήστος Σπίρτζης Όπως είπε ο βουλευτής του ΣΥΡΙΖΑ-ΠΣ, αυτό είναι κάτι που συζητείται στην Πολιτική Γραμματεία του κόμματος, «μια μεταβατική εκπροσώπηση», ενώ επισήμανε ότι «δεν είναι πρώτη φορά που γίνεται σε ένα κόμμα αυτό. Αν θυμάμαι καλά και στη Νέα Δημοκρατία υπήρχε μεταβατική ηγεσία για μεγάλο χρονικό διάστημα και στο ΠΑΣΟΚ στο παρελθόν». Ο Χρήστος Σπίρτζης υποστήριξε επίσης ότι καλύτερα θα ήταν η εκλογή προέδρου και οι προσυνεδριακές διαδικασίες να πάνε μετά τις αυτοδιοικητικές εκλογές. Ωστόσο η πρότασή του καταψηφίστηκε και ο ίδιος δήλωσε ότι θα παραιτηθεί από την Πολιτική Γραμματεία καθώς εκτιμά ότι πρέπει να υπάρξουν νέα όργανα και νέοι γραμματείς. Με τη θέση Σπίρτζη φαίνεται ότι συμφωνούσε ο Διονύσης Τεμπονέρας, το όνομα του οποίου ακούγεται και τις υποψηφιότητες για την ηγεσία του κόμματος, χωρίς ο ίδιος να έχει τοποθετηθεί επί του θέματος. Με ανάρτησή του στον προσωπικό λογαριασμό του στο Facebook, αναφέρει ότι ο ίδιος πρότεινε «το συνέδριο να γίνει συντεταγμένα μετά τις αυτοδιοικητικές εκλογές, σε μια ανοιχτή, επίπονη και επίμονη διαδικασία, χωρίς βιαστικές επιλογές», καθώς «μόνο έτσι θα προκύψει το νέο, όπως είπε και ο πρόεδρος Αλέξης Τσίπρας».  φωτογραφία αρχείου Είπε ότι «πρέπει να προκύψει ένα νέο αντιπροσωπευτικό συνέδριο, που θα εκλέξει νέα όργανα, νέα ΚΕ, νέα ΠΓ και φυσικά νέο πρόεδρο, αφού κατατεθούν ολοκληρωμένες ιδεολογικοπολιτικές πλατφόρμες, με τη συμβολή των μελών και των φορέων της κοινωνίας...». Πρόσθεσε ότι «μέχρι την εκλογή των οργάνων, όλα τα όργανα πρέπει να είναι μεταβατικά ή υπηρεσιακά. Οι κοινοβουλευτικοί ρόλοι, λόγω της βαρύτητας και της προβολής πρέπει να είναι κυκλικοί και ανανεούμενοι, σε σύντομες θητείες». Και δήλωσε «προκαταβολικά παρών σε όλες τις διεργασίες μόνο εφόσον συντελέσουν στη δημιουργία ενός νέου πολιτικού υποκειμένου, που θα συμβαδίζει με τις θέσεις και τις αρχές που σας ανέφερα».",2023-07-02 19:48:00
efsyn.gr,https://www.efsyn.gr/politiki/antipoliteysi/396097_syriza-ps-ton-septembrio-synedrio-ki-i-eklogi-neoy-arhigoy,ΑΝΤΙΠΟΛΙΤΕΥΣΗ,ΣΥΡΙΖΑ - ΠΣ: Τον Σεπτέμβριο το συνέδριο κι η εκλογή νέου αρχηγού,2023-07-02 17:36, Δημήτρης Τερζής ,"«Κλείδωσε» για τον Σεπτέμβριο και σίγουρα πριν τη ΔΕΘ ο χρόνος κατά τον οποίο θα πραγματοποιηθεί το συνέδριο του ΣΥΡΙΖΑ - Προοδευτική Συμμαχία και θα εκλεγεί ο νέος αρχηγός του κόμματος μετά την παραίτηση Τσίπρα, καθώς στην Πολιτική Γραμματεία που συνεδριάζει από το μεσημέρι, βγήκε «λευκός καπνός» ως προς αυτήν την προτεραιότητα της Κουμουνδούρου. Η απόφαση αυτή στάθηκε σχεδόν μονόδρομος, με προεξάρχοντα τον στόχο, η αξιωματική αντιπολίτευση να ανέβει στη Θεσσαλονίκη για τη Διεθνή Έκθεση συντεταγμένα, οργανωμένα και υπό νέο ηγέτη. Όσον αφορά τώρα τα πρόσωπα που θα καταλάβουν σε μεταβατικό στάδιο σημαντικά πόστα, πληροφορίες από την Κουμουνδούρου ανέφεραν ότι ο Σωκράτης Φάμελλος είναι το πρόσωπο που προτείνεται για πρόεδρος της Κοινοβουλευτικής Ομάδας. Για τη θέση της αντιπροέδρου φαίνεται να υπάρχει συμφωνία στο πρόσωπο της Όλγας Γεροβασίλη, ενώ Διονύσης Καλαματιανός και Σία Αναγνωστόπουλου έχουν προταθεί για Γραμματείς της ΚΟ.",2023-07-02 17:36:00
efsyn.gr,https://www.efsyn.gr/politiki/paraskinia/396094_apon-o-d-tzanakopoylos-apo-tin-politiki-grammateia,ΠΑΡΑΣΚΗΝΙΑ,Απών ο Δ. Τζανακόπουλος από την Πολιτική Γραμματεία,2023-07-02 17:00, efsyn.gr ,"Χωρίς τον Δημήτρη Τζανακόπουλο πραγματοποιείται η εν εξελίξει συνεδρίαση της Πολιτικής Γραμματείας του ΣΥΡΙΖΑ-Προοδευτική Συμμαχία, που κλήθηκε να αποφασίσει ποιος θα είναι επικεφαλής της Κοινοβουλευτικής Ομάδας του κόμματος έως την εκλογή νέας ηγεσίας και ποιος θα προταθεί για την προεδρία της Βουλής. Από τη συνεδρίαση απέχει και ο Αλέξης Τσίπρας, όπως αποφάσισε μετά την παραίτησή του από την ηγεσία του κόμματος. Η απουσία του Δ. Τζανακόπουλου, αν και δεν υπάρχει επίσημη ενημέρωση για τον λόγο που δεν μετέχει, φέρεται να συνδέεται με το περιστατικό που είχε το βράδυ των εκλογών με τον Πάνο Ρήγα και το οποίο συζητήθηκε στη διάρκεια της συνεδρίασης. Ωστόσο στην Πολιτική Γραμματεία συμφωνήθηκε ότι η σύγκρουση Τζανακόπουλου-Ρήγα είναι ζήτημα που ανήκει στην αρμοδιότητα της Επιτροπής Δεοντολογίας.",2023-07-02 17:00:00
efsyn.gr,https://www.efsyn.gr/politiki/antipoliteysi/396055_synedriazei-i-politiki-grammateia-toy-syriza,ΑΝΤΙΠΟΛΙΤΕΥΣΗ,Συνεδριάζει η Πολιτική Γραμματεία του ΣΥΡΙΖΑ,2023-07-02 09:10, efsyn.gr ,"Πυρετός διαβουλεύσεων υπό την πίεση του χρόνου στον ΣΥΡΙΖΑ-Προοδευτική Συμμαχία, που αντιμετωπίζει σειρά προκλήσεων με βασικότερες την ανάδειξη νέου προέδρου και βέβαια την αναζήτηση πολιτικών και στρατηγικών μετά τη διπλή οδυνηρή ήττα στις εκλογές. Σήμερα το μεσημέρι θα γίνει τελικά η κρίσιμη συνεδρίαση της Πολιτικής Γραμματείας, που οριστικοποιήθηκε προχθές μετά από αντικρουόμενες πληροφορίες για την ημερομηνία της διεξαγωγής της. Τα μέλη της Π.Γ. αναμενόταν να εισηγηθούν στην Κοινοβουλευτική Ομάδα τη δική τους πρόταση για τον επικεφαλής της, με πιο πιθανή περίπτωση την Ολγα Γεροβασίλη. Ωστόσο, πληροφορίες αναφέρουν ότι μάλλον δεν θα αναλάβει αυτό τον ρόλο. Στο μεταξύ έχει φουντώσει η ονοματολογία για τους πιθανούς διαδόχους του Αλέξη Τσίπρα, που παραιτήθηκε την Πέμπτη από την προεδρία του κόμματος με στόχο την «βαθιά ανανέωση και την επανίδρυση» του «νέου ΣΥΡΙΖΑ». Όπως γράφει η «Εφ.Συν.»,  στο γράψε-σβήνε και το όνομα της Ρένας Δούρου, ενώ ακολουθούν αυτά της Εφης Αχτσιόγλου και του Αλέξη Χαρίτση, τους οποίους είναι έτοιμη να συζητήσει η Ομπρέλα, στην περίπτωση όμως που δεν υποστηρίξει κάποιον δικό της υποψήφιο, όπως τον Ευκλείδη Τσακαλώτο. Αυτό το σενάριο πάντως δεν δείχνει να επιβεβαιώνεται μετά την παραίτηση Τσίπρα. Επίσης, ο Γαβριήλ Σακελλαρίδης απέκλεισε προχθές το ενδεχόμενο να θέσει υποψηφιότητα για την ηγεσία του ΣΥΡΙΖΑ. Σύμφωνα με πληροφορίες, η Κίνηση Μελών σκέφτεται να προτείνει εκλογή αρχηγού τον Σεπτέμβριο μετά τη ΔΕΘ, ενώ από την πλευρά της Ομπρέλας φαίνεται πως τάσσεται υπέρ γρήγορων διαδικασιών, όπερ σημαίνει εκλογή προέδρου μέσα στο καλοκαίρι και μάλιστα μέσα στον Ιούλιο.",2023-07-02 09:10:00
efsyn.gr,https://www.efsyn.gr/politiki/antipoliteysi/396041_i-nea-selida-poy-anoigei-gia-ton-syriza-ps,ΑΝΤΙΠΟΛΙΤΕΥΣΗ,Η νέα σελίδα που ανοίγει για τον ΣΥΡΙΖΑ-Π.Σ.,2023-07-01 20:26, efsyn.gr ,"Αμείλικτα κυλά ο χρόνος για το κόμμα της αξιωματικής αντιπολίτευσης που καλείται να πάρει κρίσιμες αποφάσεις μετά την παραίτηση του Αλ. Τσίπρα. Τα βλέμματα είναι στραμμένα στη Κυριακάτικη συνεδρίαση της Πολιτικής Γραμματείας που καλείται να αποφασίσει για την εκλογική διαδικασία και όχι μόνο. Επίσης, τα μέλη της Π.Γ. αναμένεται να εισηγηθούν στην Κοινοβουλευτική Ομάδα τη δική τους πρόταση για τον επικεφαλής της, με πιο πιθανή περίπτωση την Ολγα Γεροβασίλη, που στην προηγούμενη Κοινοβουλευτική Ομάδα είχε τον ρόλο του γραμματέα. Ως προς το πρώτο σκέλος, σύμφωνα με πληροφορίες, η Κίνηση Μελών σκέφτεται να προτείνει εκλογή αρχηγού τον Σεπτέμβριο μετά τη ΔΕΘ, ενώ από την πλευρά της Ομπρέλας φαίνεται πως τάσσεται υπέρ γρήγορων διαδικασιών, όπερ σημαίνει εκλογή προέδρου μέσα στο καλοκαίρι και μάλιστα μέσα στον Ιούλιο. Την ίδια ώρα, ερώτημα παραμένει ποια στάση θα κρατήσουν οι ΠΑΣΟΚογενείς και γενικότερα οι προερχόμενοι από τη διεύρυνση. Η ονοματολογία για τη διάδοχη κατάσταση δεν έχει αλλάξει σε σχέση με τις προηγούμενες ημέρες και στο προσκήνιο παραμένουν τα ίδια ονόματα όπως αυτά καταγράφονται και στο ρεπορτάζ της ΕΦ.ΣΥΝ.: «Στοιχήματα με τα πρόσωπα της διαδοχής». Έχοντας απομείνει μερικές ώρες από τα να αρχίζει να ξεκαθαρίζει το τοπίο για την επόμενη μέρα, η η γραμματέας της ΚΕ του ΣΥΡΙΖΑ-Π.Σ, Ράνια Σβίγκου, αναφέρεται εκτενώς στις μάχες και τη διαδρομή του Αλέξη Τσίπρα υπογραμμίζοντας πως «το όνομα του έχει ήδη γραφτεί με ανεξίτηλα γράμματα στην ιστορία της Αριστεράς, αλλά και στη σύγχρονη ελληνική και ευρωπαϊκή ιστορία». Σε ανάρτησή της στον προσωπικό λογαριασμό της στο Facebook, μιλά για τον «πρωταγωνιστή, τον εκφραστή, τον ηγέτη της εκλογικής του γιγάντωσης (...) που έβαλε στην καρδιά και το μυαλό εκατομμυρίων ανθρώπων τον ΣΥΡΙΖΑ». Υπογραμμίζει ότι «σε όλους και όλες μας, ο Αλέξης αφήνει μια τεράστια παρακαταθήκη, και μια τεράστια ευθύνη. Να αντεπεξέλθουμε στο γράψιμο αυτής της νέας σελίδας», ώστε, όπως αναφέρει, να βρίσκουν τον ΣΥΡΙΖΑ ΠΣ απέναντι τους για πολύ καιρό ακόμα, όλοι εκείνοι που «βιάστηκαν να τον απαξιώσουν», «φανερώνοντας, για μια ακόμα φορά, την έπαρσή τους. Μια έπαρση που στηρίζεται στην πεποίθησή τους ότι η Ελλάδα τους ανήκει, κι ότι οι Έλληνες τους χρωστάνε». Η γραμματέας της ΚΕ του ΣΥΡΙΖΑ ΠΣ σημειώνει ότι στη νέα σελίδα που ανοίγει, «καθήκον μας είναι να προχωρήσουμε με ενότητα και συλλογικότητα», «με δημοκρατικές διαδικασίες, με μια βαθιά συζήτηση. Για τα αίτια της εκλογικής ήττας, αλλά, κυρίως, για το μέλλον αυτού του τόπου», «αλλά και έχοντας ως πρώτη έγνοια και προτεραιότητα τη διασφάλιση της ενότητας, τις συντεταγμένες συλλογικές διαδικασίες, κι ένα πλαίσιο πολιτικού διαλόγου όπου θα κατατίθενται και θα συζητούνται όλες οι απόψεις, όλες οι προτάσεις». Τονίζει ότι η επόμενη μέρα πρέπει να βρει τον ΣΥΡΙΖΑ-ΠΣ ενωμένο, δυνατό, αγωνιστικό, «το οφείλουμε στον Αλέξη Τσίπρα», «το χρωστάμε στην ιστορία μας…», «πάνω από όλα, το χρωστάμε στην κοινωνία», στους εκατοντάδες χιλιάδες ανθρώπους που ανέδειξαν τον ΣΥΡΙΖΑ στην αξιωματική αντιπολίτευση, «για να αντιπαλέψουμε τη ΝΔ του κ. Μητσοτάκη, αλλά και τα σκοτάδια μιας ακροδεξιάς που μπήκε στη Βουλή σε όλες τις εκφάνσεις της». «Δεν μπορούμε και δεν πρόκειται να τους διαψεύσουμε», υπογραμμίζει.",2023-07-01 20:26:00
efsyn.gr,https://www.efsyn.gr/politiki/antipoliteysi/395937_stoihimata-me-ta-prosopa-tis-diadohis,ΑΝΤΙΠΟΛΙΤΕΥΣΗ,Στοιχήματα με τα πρόσωπα της διαδοχής,2023-07-01 15:54, Δημήτρης Τερζής ,"Δεν φαίνεται να ξεκινά με τους καλύτερους οιωνούς η επόμενη μέρα του ΣΥΡΙΖΑ χωρίς τον Αλέξη Τσίπρα. Εως χθες το απόγευμα δεν είχε γίνει γνωστό –επίσημα– πότε θα συνεδριάσει η Πολιτική Γραμματεία και υπήρχαν αντικρουόμενες πληροφορίες. Η «Εφ.Συν.» επικοινώνησε με θεσμικό παράγοντα της Κουμουνδούρου που διαβεβαίωνε ότι η συνεδρίαση θα γινόταν μέσα στο Σαββατοκύριακο. Την ίδια ώρα πληθαίνουν τα δημοσιεύματα αναφορικά με τους διαδόχους, ενώ συνεδριάζουν και οι τάσεις προκειμένου να δουν ποια πολιτική θα ακολουθήσουν την επόμενη μέρα. Σύμφωνα με πληροφορίες, η Κίνηση Μελών σκέφτεται να προτείνει εκλογή αρχηγού τον Σεπτέμβριο μετά τη ΔΕΘ, ενώ από την πλευρά της Ομπρέλας φαίνεται πως τάσσεται υπέρ γρήγορων διαδικασιών, όπερ σημαίνει εκλογή προέδρου μέσα στο καλοκαίρι και μάλιστα μέσα στον Ιούλιο. Στο ερώτημα πώς θα μπορούσε να γίνει αυτό, στέλεχος της Ομπρέλας μάς απάντησε ότι θα μπορούσαν να κατατεθούν οι υποψηφιότητες στην Κεντρική Επιτροπή και να αυτή να κινήσει τη διαδικασία. «Συνέδριο μπορούμε να κάνουμε το φθινόπωρο», πρόσθεσε, υποστηρίζοντας ότι το κόμμα δεν μπορεί να μείνει ακέφαλο για μεγάλο χρονικό διάστημα, συμπληρώνοντας με νόημα πως «όσο καθυστερούμε τόσο εις βάρος μας είναι». Την ίδια ώρα, ερώτημα παραμένει ποια στάση θα κρατήσουν οι ΠΑΣΟΚογενείς και γενικότερα οι προερχόμενοι από τη διεύρυνση. Χθες, σε άρθρο του στην «Αυγή» ο Αντώνης Λιάκος κατέθετε την άποψή του για την επόμενη μέρα γράφοντας, μεταξύ άλλων: «Η νέα ηγεσία δεν μπορεί να προέλθει από τον κομματικό πυρήνα, όσο κι αν το στύψει κανείς. Το παιχνίδι πρέπει να ανοίξει ευρύτερα σε πεδία αναπεπταμένα. Προσωπικότητες με πολιτικό ένστικτο, συγκρότηση και τόλμη υπάρχουν στον ευρύτερο προοδευτικό χώρο. Και αυτές, κατά τη γνώμη μου, πρέπει να βγουν μπροστά». Σε αυτή την κατηγορία ανήκει το όνομα του Γαβριήλ Σακελλαρίδη, ωστόσο ο ίδιος φαίνεται να έχει αποκλείσει κάθε ενδεχόμενο να διεκδικήσει την ηγεσία του ΣΥΡΙΖΑ-Π.Σ. Στην πολιτική βέβαια δεν υπάρχουν βεβαιότητες. Νεότερες πληροφορίες θέλουν να θεωρείται σχεδόν σίγουρη η υποψηφιότητα του, ανεξαρτήτως αν θα έχει την υποστήριξη ή όχι κάποιας τάσης του ΣΥΡΙΖΑ. Πολλοί είναι οι οπαδοί του στα μέσα κοινωνικής δικτύωσης που φαίνεται να τον προτρέπουν να κατεβεί στην κούρσα για πρόεδρος του κόμματος. Στο ίδιο πλαίσιο έχει ακουστεί και γραφτεί το όνομα της Ρένας Δούρου, με την ίδια πάντως –όπως λένε οι πληροφορίες– να μην επιθυμεί να ανοίξει τέτοια συζήτηση αυτή τη στιγμή. Επονται τα ονόματα της Εφης Αχτσιόγλου και του Αλέξη Χαρίτση. Μάλιστα, η πρώτη θεωρείται, τουλάχιστον για τις στοιχηματικές εταιρείες που έχουν ανοίξει τις προσφορές τους για τον επόμενο πρόεδρο του ΣΥΡΙΖΑ, η πιο πιθανή περίπτωση, δίνοντάς της πιθανότητες στο 1,5. Από σειρά δημοσιευμάτων εμφανίζεται ως μια λαμπερή παρουσία με πολλές πιθανότητες, ωστόσο δεν φαίνεται να είναι αποδεκτή από το σύνολο των τάσεων της Κουμουνδούρου, τουλάχιστον προσώρας. Από κοντά έρχεται ο Αλέξης Χαρίτσης, από τη γενιά των «40άρηδων», ο οποίος είναι τεχνοκράτης με ικανότητες και με πολιτικό κριτήριο, ωστόσο για αρκετούς χρειάζεται να δουλέψει λίγο παραπάνω το δημόσιο ύφος του, ώστε να κάνει περισσότερο «γκελ» στον κόσμο. Τις υποψηφιότητες Χαρίτση - Αχτσιόγλου φέρεται πως είναι έτοιμη να συζητήσει η Ομπρέλα, σε περίπτωση που δεν υποστηρίξει κάποιον δικό της υποψήφιο. Τις προηγούμενες μέρες είχε γραφτεί το όνομα του Ευκλείδη Τσακαλώτου, ωστόσο το σενάριο αυτό δεν δείχνει να επιβεβαιώνεται, ειδικά μετά την παραίτηση του Αλέξη Τσίπρα. Οπως μας είπε πάντως στέλεχος της Ομπρέλας, «αν κατατεθούν οι συγκεκριμένες υποψηφιότητες είμαστε διατεθειμένοι ν’ ακούσουμε τι έχουν να πουν και θα δούμε». Εν τω μεταξύ, άλλο στέλεχος της Κουμουνδούρου, εκτός τάσεων, μας έλεγε ότι το ζητούμενο πριν από τα πρόσωπα είναι οι πολιτικές, δείχνοντας άλλο ένα επίδικο της επόμενης μέρας, το πολιτικό όραμα και σχέδιο δηλαδή που θα κληθεί να υπηρετήσει ο ΣΥΡΙΖΑ. «Αν βρούμε τις πολιτικές, θα βρεθούν και τα πρόσωπα», κατέληξε.",2023-07-01 15:54:00
efsyn.gr,https://www.efsyn.gr/politiki/395964_einai-gia-mena-san-adelfos,ΠΟΛΙΤΙΚΗ,«Είναι για μένα σαν αδελφός»,2023-07-01 14:51, Δημήτρης Τερζής ,"«Ο Αλέξης Τσίπρας είναι σαν αδελφός για μένα». Με αυτή τη φράση άρχισε η τηλεφωνική συνομιλία μας με τον πρώην πρωθυπουργό της Βόρειας Μακεδονίας, Ζόραν Ζάεφ, ο οποίος ανταποκρίθηκε με χαρά στην πρόσκληση της «Εφ.Συν.» να μιλήσει για τον Αλέξη Τσίπρα. Οπως ήταν αναμενόμενο, η συζήτησή μας επικεντρώθηκε γύρω από την περίοδο της διαπραγμάτευσης για τη Συμφωνία των Πρεσπών και τις απίστευτες πιέσεις που δέχτηκαν οι δύο ηγέτες από τις συντηρητικές και ακραίες φωνές στις χώρες τους. «Θα μπορούσα να μιλήσω πολύ για τον Αλέξη. Ολη την περίοδο της διαπραγμάτευσης είδα απέναντί μου έναν πραγματικό ηγέτη, έναν μεγάλο πατριώτη που είχε πολύ φιλική διάθεση απέναντί μου, θετικό και απόλυτα αφοσιωμένο σε αυτό που προσπαθούσαμε να πετύχουμε». Του ζητήσαμε να θυμηθεί εκείνη τη μέρα, της υπογραφής της συμφωνίας. «Ηταν μια ιστορική μέρα εκείνη. Για την Ελλάδα, τη Βόρεια Μακεδονία, την Ευρώπη, ολόκληρο τον κόσμο. Ηταν πολύ σημαντικό που την ίδια μέρα βρεθήκαμε και στις δύο πλευρές των Πρεσπών. Θυμάμαι πολύ καλά τον Αλέξη, όταν περάσαμε στον χώρο της Βόρειας Μακεδονίας όπου είχαμε προετοιμάσει παραδοσιακό γλέντι για να γιορτάσουμε με φαγητό, χορούς, μουσική. »Θυμάμαι έντονα πώς προσέγγιζε τον κόσμο, πώς κέρδισε με την παρουσία του τους πολίτες της πατρίδας μου. Νομίζω ότι πρέπει να επέστρεψε πεινασμένος στην Ελλάδα, δεν έφαγε τίποτα, ήταν μόνιμα ανάμεσα στον κόσμο. Και αυτό οι άνθρωποι της Βόρειας Μακεδονίας το εκτίμησαν». Η στιγμή που ο Ζόραν Ζάεφ βγάζει τη γραβάτα του και τη δωρίζει στον Αλέξη Τσίπρα Ο κ. Ζάεφ θυμάται το περιστατικό με τη γραβάτα που δώρισε στον τότε πρωθυπουργό της Ελλάδας. «Εκτός από τη δική μας διαπραγμάτευση, είχε πολύ μεγάλο άγχος για την τακτοποίηση του χρέους της Ελλάδας. Το θυμάμαι πολύ έντονα αυτό, μοιραζόταν την ανησυχία του μαζί μου, πώς θα κατάφερνε να το πετύχει. Μου είχε πει τότε ότι θα έβαζε γραβάτα μόνο στην περίπτωση που θα τακτοποιούσε το χρέος. Του την έκανα δώρο λοιπόν επειδή ήμουν σίγουρος ότι θα τα καταφέρει. Και το κατάφερε!». Οσο περισσότερο μιλάμε, τόσο ο ενθουσιασμός του κ. Ζάεφ να μιλάει για τον «αδελφό» του μεγαλώνει. Η πολιτική αποτίμηση που κάνει είναι πολύ συγκεκριμένη: «Κύριε Τερζή, αυτό που πετύχαμε με τον Αλέξη στις Πρέσπες ενθάρρυνε πολλές ηγεσίες στον κόσμο να κάνουν ουσιαστικά βήματα για την ειρήνη και να υπογράψουν συμφωνίες προς όφελος των λαών τους. Νομίζω ότι το πιο σημαντικό πράγμα στον Αλέξη Τσίπρα, το πιο σημαντικό πράγμα για έναν ηγέτη, είναι ότι δεν τον ένοιαξε το πολιτικό κόστος, αλλά μόνο το συμφέρον των ανθρώπων του και της χώρας του». Το τέλος της κουβέντας μας συνοδευόταν από ένα μήνυμα του Ζόραν Ζάεφ, μέσω της «Εφ.Συν.», στον Αλέξη Τσίπρα: «Βλέπω την παραίτηση Τσίπρα ως μια πράξη ανάληψης ευθύνης απέναντι στα μέλη του ΣΥΡΙΖΑ και στον ελληνικό λαό. Από υψηλού επιπέδου δημοκρατικούς πολιτικούς όπως είναι αυτός, θα πρέπει να περιμένουμε ακριβώς αυτό, έναν έντιμο αγώνα για στόχους και ιδανικά, όπως επίσης αξιοπιστία και υπευθυνότητα. Τέτοιες αλλαγές στην πολιτική σκηνή θα πρέπει να θεωρούνται ως σημείο καμπής, ως μια ευκαιρία για επανεξέταση, για νέες στρατηγικές και σχέδια, για καινοτομία και δημιουργία. »Ηδη ο Τσίπρας αναγνωρίζεται ως ιστορικό πρόσωπο της σύγχρονης ελληνικής και ευρωπαϊκής πολιτικής. Αποτελεί μια δημοκρατική, αριστερή δύναμη που έχει εμπνεύσει αριστερούς, σοσιαλιστές και σοσιαλδημοκράτες στην περιοχή μας και πέρα από αυτή. Είμαι βέβαιος ότι το όραμα, η ευρεία σκέψη και η σοφία του θα συνεχίσουν να μας εμπνέουν ανεξάρτητα από την παραίτησή του. »Και δεν πρέπει να υπάρχει καθόλου χώρος για μεγάλες απογοητεύσεις. Ο Αλέξης είναι εδώ, υγιής, ζωντανός, ζωτικός και είμαι βέβαιος ότι θα βρει αμέτρητους άλλους τρόπους να συνεχίσει την προσφορά του στις αρχές της αλληλεγγύης και της συνεργασίας, καθώς και στην ενίσχυση της ελληνικής και ευρωπαϊκής σοσιαλδημοκρατικής οικογένειας. »Από τη σημερινή σκοπιά είμαι βέβαιος ότι η Συμφωνία των Πρεσπών δεν θα ήταν δυνατό να δημιουργηθεί και να καθιερωθεί με κανέναν άλλο Ελληνα εν ενεργεία σύγχρονο πολιτικό. Ως εκ τούτου το μεγαλείο του Τσίπρα είναι εξαιρετικό όχι μόνο λόγω της δημιουργικότητας και της ποιότητας των λύσεων στο πλαίσιο της Συμφωνίας των Πρεσπών, αλλά και λόγω του πλαισίου, της Ιστορίας και των συνθηκών του βαλκανικού και ευρωπαϊκού πολιτικού χάρτη τα τελευταία 30 χρόνια. »Ξέρω ότι δεν χρειάζεται να ενθαρρύνω ιδιαίτερα τον Αλέξη, αλλά θα πω εδώ δημόσια ότι μετά το τέλος μιας εποχής έρχεται πάντα μια νέα και εμείς, οι σύγχρονοι σοσιαλδημοκράτες, θα είμαστε σίγουρα ένα ζωτικό μέρος της υπεράσπισης της δημοκρατίας στη νέα εποχή, όποια κι αν είναι αυτή».",2023-07-01 14:51:00
efsyn.gr,https://www.efsyn.gr/politiki/antipoliteysi/395928_stoihima-tis-epomenis-meras,ΑΝΤΙΠΟΛΙΤΕΥΣΗ,Το στοίχημα της επόμενης μέρας,2023-07-01 12:06, Δημήτρης Τερζής ,"Αντιμέτωπος με τον χρόνο που τρέχει αμείλικτα και τις προκλήσεις που τον συνοδεύουν βρίσκεται ο ΣΥΡΙΖΑ-Π.Σ. μετά την παραίτηση του Αλέξη Τσίπρα. Σήμερα ή το αργότερο αύριο αναμένεται να συνεδριάσει η Πολιτική Γραμματεία του κόμματος, με τις πληροφορίες να αναφέρουν ότι δεν θα συμμετάσχει σε αυτές ο ίδιος ο Αλέξης Τσίπρας. Τα μέλη της Πολιτικής Γραμματείας αναμένεται να εισηγηθούν στην Κοινοβουλευτική Ομάδα τη δική τους πρόταση για τον επικεφαλής της, με πιο πιθανή περίπτωση την Ολγα Γεροβασίλη, που στην προηγούμενη Κοινοβουλευτική Ομάδα είχε τον ρόλο του γραμματέα. Αλλά αυτό ίσως είναι το πιο εύκολο μπροστά σε όσα ακολουθούν. Και εξηγούμαστε: To επόμενο μεγάλο πολιτικό γεγονός στη χώρα είναι οι αυτοδιοικητικές εκλογές που θα διεξαχθούν τις δύο πρώτες Κυριακές του Οκτωβρίου. Οι υποψηφιότητες για δημάρχους και περιφερειάρχες λήγουν στα τέλη Αυγούστου. Το ερώτημα λοιπόν είναι πώς θα πάει ο ΣΥΡΙΖΑ-Π.Σ. σε αυτή τη μάχη και αν θα έχει ολοκληρώσει τις εσωκομματικές διαδικασίες έως τότε, εκλέγοντας ταυτόχρονα νέο αρχηγό. Σχετικά με αυτό το ερώτημα οι απόψεις είναι δύο. Η πρώτη κάνει λόγο για fast track διαδικασίες μέσα στο καλοκαίρι με ένα διαρκές συνέδριο τον Ιούλιο και εκλογή αρχηγού αμέσως μετά. Διαρκές συνέδριο σημαίνει ότι θα συμμετέχουν σε αυτό οι σύνεδροι της προηγούμενης διαδικασίας, ενώ η εκλογή θα γίνει από τη βάση, τα εγγεγραμμένα μέλη. Η δεύτερη άποψη κάνει λόγο για διαδικασίες το φθινόπωρο και αμέσως μετά τις αυτοδιοικητικές εκλογές. Εδώ, ωστόσο, ελλοχεύει ένας σοβαρός κίνδυνος. Η περαιτέρω αποσυσπείρωση της βάσης του κόμματος εξαιτίας α) της αποχώρησης Τσίπρα και β) μιας εσωστρέφειας που ήδη υπάρχει και μοιραία θα αναπτυχθεί περισσότερο στο μεσοδιάστημα, ειδικά από τη στιγμή που θα ανακοινωθούν οι υποψηφιότητες. Αυτά μπορεί να έχουν αποτέλεσμα μια νέα βαριά ήττα τον Οκτώβριο με όποιες συνέπειες θα έχει αυτή στο κόμμα. Εν συνεχεία ακολουθούν οι ευρωεκλογές, τον Ιούνιο του 2024, σε έναν χρόνο από σήμερα. Αν η νέα ηγεσία εκλεγεί τώρα, έχει λίγο χρόνο παραπάνω να προετοιμαστεί για αυτή την πρόκληση, σε αντίθεση με την περίπτωση της εκλογής τον Νοέμβριο όπου θα έχει μπροστά της μόλις 7 μήνες για να δημιουργήσει τις όποιες προϋποθέσεις ώστε ο ΣΥΡΙΖΑ να διατηρήσει έστω τα ποσοστά του και να μην υποστεί νέα εκλογική φθορά. Σε κάθε περίπτωση, τα θεσμικά όργανα του κόμματος σημειώνουν σε κάθε ευκαιρία ότι ο ΣΥΡΙΖΑ θα ακολουθήσει τις διαδικασίες με βάση το καταστατικό του και πως δεν θα γίνει κανενός είδους έκπτωση. Στέλνουν δηλαδή το μήνυμα ότι το κόμμα συνεχίζει να υπάρχει και μετά την παραίτηση Τσίπρα και ότι τα βήματα που θα ακολουθηθούν είναι συγκεκριμένα. Το σοκ που ακολούθησε την παραίτηση Τσίπρα δεν έχει περάσει ακόμα. Στην αρένα των μέσων κοινωνικής δικτύωσης συνεχιζόταν μια περίεργη κατάσταση, ένα πολιτικό «μνημόσυνο» του Αλέξη Τσίπρα που δεν πρέπει να έχει γίνει στο παρελθόν για κανέναν πολιτικό ηγέτη. Πολλοί ήταν εκείνοι που δήλωναν ότι δεν έχουν κανένα λόγο να παραμείνουν στον ΣΥΡΙΖΑ «τώρα που έφυγε ο Τσίπρας» και άλλοι που υποστήριζαν ότι θα μείνουν επειδή ο ΣΥΡΙΖΑ «έχει συνέχεια». Οι φανατικοί οπαδοί του Αλέξη Τσίπρα έβαλλαν κατά των τάσεων στο κόμμα, έχοντας κατά κύριο λόγο στο στόχαστρο τα μέλη της «Ομπρέλας», αποκαλώντας τα «βαρίδια που κατάφεραν να διώξουν τον Αλέξη». Οι αντεγκλήσεις στο ψηφιακό σύμπαν δεν έλειψαν με αλληλοκατηγορίες και εκφράσεις που μόνο σε δημοκρατικό διάλογο δεν παρέπεμπαν. Και αν ισχύει αυτό το κλίμα εκεί, το ερώτημα είναι τι θα συμβεί στις οργανώσεις μελών, όπου άτομα από διαφορετικές κοσμοθεωρίες συμπορεύτηκαν όλο αυτό το διάστημα έχοντας συγκολλητικό στοιχείο τον Αλέξη Τσίπρα. Το στοιχείο αυτό απουσιάζει πια, παρά το γεγονός ότι παραμένει στο κόμμα. Xθες, συνεχίστηκαν οι αντιδράσεις και σε επίπεδο στελεχών που ο καθένας με τον δικό του τρόπο αναφερόταν σε «τέλος εποχής» μετά την παραίτηση Τσίπρα. Η Εφη Αχτσιόγλου, το όνομα της οποίας παίζει ως πολύ πιθανό για τη διαδοχή, με ανάρτησή της στα μέσα κοινωνικής δικτύωσης σημείωνε μεταξύ άλλων ότι «μαζί του θα συνεχίσουμε να δίνουμε αγώνες για τους πολλούς, για έναν κόσμο ισότητας και ελευθερίας, για μια κοινωνία αξιοπρέπειας». Την ίδια ώρα, ο Νίκος Μαραντζίδης, ο άμισθος σύμβουλός του που κλήθηκε να βοηθήσει μετά την 21η Μαΐου συγκεντρώνοντας πολλά αρνητικά σχόλια, σε άρθρο του στο News247.gr που είχε τίτλο «Στο επανιδείν Γενναίε Μεγάλε», ανέφερε: «Αν κάτι ένιωσα βαθιά όλο αυτόν τον καιρό είναι πως ο Τσίπρας αγάπησε και αγαπά τον ΣΥΡΙΖΑ με όλο του το είναι, σαν παιδί του. Κι ίσως να γίνω υπερβολικός, αν πω πως δεν πιστεύω πως κανείς άλλος θα αγαπήσει τόσο πολύ τον ΣΥΡΙΖΑ όσο τον αγάπησε ο Αλέξης». Το άρθρο κατέληγε με μια προτροπή προς όλους όσοι γράφουν για την παραίτηση Τσίπρα: «Ας μην βιαστούν να βάλουν όλες τις λέξεις τους σε αυτόν τον αποχαιρετισμό, σε αυτόν τον πολιτικό επικήδειο, ας κρατήσουν και μερικές στην άκρη. Μπορεί –ποιος ξέρει– μια μέρα να χρειαστεί να ξαναγράψουν κάτι παρόμοιο για τον Αλέξη. Ας μην ειπωθούν όλα τώρα!»",2023-07-01 12:06:00
efsyn.gr,https://www.efsyn.gr/politiki/i-apopsi-tis-efsyn/395934_anolokliroto-kybernitiko-komma,Η ΑΠΟΨΗ ΤΗΣ «ΕΦ.ΣΥΝ.»,Το ανολοκλήρωτο κυβερνητικό κόμμα,2023-07-01 09:20, ΕΦ.ΣΥΝ. ,"Ο ΣΥΡΙΖΑ είναι ένα κόμμα που ποτέ δεν ολοκληρώθηκε ως κυβερνητικό κόμμα. Με τον Αλ. Τσίπρα στην ηγεσία του κατάφερε να διαβάσει σωστά τη συγκυρία και την κίνηση των μαζών στις συνθήκες της κρίσης, καβάλησε το κύμα αυτής της κρίσης και βρέθηκε στην κυβερνητική εξουσία. Πρόκειται για μια παράτολμη ενέργεια, η οποία δεν θα είχε αναληφθεί αν στον τιμόνι του κόμματος δεν υπήρχε ο μέχρι χθες αρχηγός του. Ο ΣΥΡΙΖΑ βρέθηκε στην κυβερνητική εξουσία χωρίς να έχει το κατάλληλα εκπαιδευμένο –και επαρκές σε αριθμό– προσωπικό ώστε να την επανδρώσει. Το χειρότερο είναι πως δεν είχε προλάβει να αποκτήσει τις αναγκαίες κοινωνικές ρίζες. Επί της ουσίας, σε μεγάλο βαθμό, στροβιλιζόταν στον αέρα με την ελπίδα πως κάποτε θα πατούσε στη γη και θα αποκτούσε την αναγκαία στερεότητα. Το δυστύχημα για τον ΣΥΡΙΖΑ, από τη στιγμή που έγινε κυβερνητικό κόμμα, είναι πως ποτέ δεν πιέστηκε από τα αριστερά του με συγκεκριμένες πολιτικές, παρά μόνο με αφορισμούς. Όση πολιτική πίεση ασκήθηκε πάνω του –εντός κι εκτός Ελλάδας– ήταν από τα δεξιά του κι από τα πολύ δεξιά του. Η Αριστερά, αριστερότερα του ΣΥΡΙΖΑ, τον πίεζε να πάει όλο και πιο δεξιά στη βάση μιας αυτοεκπληρούμενης προφητείας ότι ήταν ένα κόμμα που μόνο συμβιβασμούς με το κατεστημένο μπορούσε να κάνει. Ο ΣΥΡΙΖΑ ως κυβερνητικό κόμμα μία διέξοδο είχε για να παραμείνει τέτοιο κόμμα. Να αποτελέσει τον δεύτερο πόλο ενός νέου δικομματικού συστήματος, όπου ο ένας πόλος ήταν η Ν.Δ., το κατεξοχήν αστικό κόμμα. Αλλά με ποια ταυτότητα θα μπορούσε να το πετύχει αυτό; Με τη δική του, προ του 2015, που είχε τρωθεί και αλλοιωθεί από τη μνημονιακή διαχείριση, ή με τη μετεξέλιξή του σε νέο ΠΑΣΟΚ στη θέση του παλιού; Με την αναζήτηση μιας άλλης ταυτότητας και ποιας; Η αλήθεια είναι πως ο ΣΥΡΙΖΑ δεν μπόρεσε ποτέ να βρει σαφή ταυτότητα στη μεταμνημονιακή εποχή, ώστε να ολοκληρωθεί ως κυβερνητικό κόμμα. Και η κρίση που βιώνει τώρα ήρθε σε μια στιγμή εκλογικής συντριβής, ενώ το κατεστημένο δημιούργησε εναλλακτική για τον δεύτερο κυβερνητικό πόλο. Το διαρκές άλυτο πρόβλημα του ΣΥΡΙΖΑ υπερέβαινε κατά πολύ τα προβλήματα προσώπων και συνιστωσών στις γραμμές του. Έτσι ήταν πάντα, αλλά τώρα είναι χειρότερα.",2023-07-01 09:20:00
efsyn.gr,https://www.efsyn.gr/politiki/paraskinia/395930_sebasmos,ΠΑΡΑΣΚΗΝΙΑ,Σεβασμός,2023-07-01 09:05, Δημήτρης Κουκλουμπέρης ,"Η λέξη σεβασμός είναι η βασική λέξη που χρησιμοποιούν τα στελέχη του ΠΑΣΟΚ, στις λιγοστές παρεμβάσεις τους γύρω από το θέμα της παραίτησης του κ. Τσίπρα. Σε αντίθεση με την πικρόχολη δήλωση του Κυριάκου Μητσοτάκη, από τη Χαριλάου Τρικούπη τηρούν χαμηλούς τόνους, αποφεύγοντας την εν θερμώ πολιτική κριτική ή αποτίμηση των πεπραγμένων του παραιτηθέντος προέδρου του ΣΥΡΙΖΑ. «Κάθε κόμμα έχει τη δική του λειτουργία και εσωκομματική δημοκρατία, η οποία πρέπει να αντιμετωπίζεται με σεβασμό από όλους τους υπόλοιπους», υποστήριξε ο Παναγιώτης Δουδωνής, ενώ ο Παύλος Χρηστίδης, σε παρόμοιο κλίμα, είπε ότι πρόκειται για εξέλιξη που αλλάζει τα δεδομένα, όμως «τέτοιες στιγμές πρέπει να δείχνουμε σεβασμό και να αφήσουμε τα μέλη του ΣΥΡΙΖΑ να μιλήσουν».  ",2023-07-01 09:05:00
efsyn.gr,https://www.efsyn.gr/stiles/apopseis/395918_enas-apo-emas,ΑΠΟΨΕΙΣ,Ένας από εμάς...,2023-06-30 21:00, Κώστας Μαρούντας ,"H αποχώρηση του Αλέξη Τσίπρα από την ηγεσία του ΣΥΡΙΖΑ είναι για πολλούς λόγους μία από τις σημαντικότερες εξελίξεις στην Ελλάδα εδώ και πολύ καιρό. Και δεν έχει νόημα να τη συγκρίνεις με άλλες ανάλογης σημασίας για να βρεις σε ποια θέση ιεράρχησης την τοποθετείς... Από μόνη της έχει τόση αυταξία που δεν χρειάζεται συγκρίσεις και άλλες αναφορές. Είτε συμφωνεί κάποιος με τα πεπραγμένα του Αριστερού ηγέτη, είτε όχι, οφείλει να παραδεχτεί πως η σύγχρονη πολιτική ιστορία της Ελλάδας, αλλά σε κάποιο βαθμό ακόμα και της ίδιας της Ευρωπαϊκής Ένωσης..., είναι συνυφασμένη με το όνομα του Αλέξη Τσίπρα. Αυτό κανένας δεν δικαιούται να το αγνοήσει και όλες οι επιμέρους κρίσεις γίνονται αναγκαστικά πάνω στο συγκεκριμένο καμβά. Ο Αλέξης Τσίπρας χρησιμοποιώντας με αποδοτικό, σοβαρό, οξυδερκή και κλιμακωτό τρόπο τα ατομικά του προσόντα μπόρεσε αυτό που το 2010 φαινόταν ακατόρθωτο για τα ελληνικά δρώμενα: να αναρριχηθεί στην πρωθυπουργία στην πιο ταραγμένη περίοδο της χώρας μετά το 1974... Μάλλον είχε ικανότητες που δεν συναντάς εύκολα, αλλιώς ο καθένας από εμάς θα μπορούσε να φαντασιώνεται πως μπορεί να πάρει ένα κόμμα από το 3% και να το πάει στο 36%... Όμως, επί του πρακτέου, αυτά μπορούν να τα κάνουν μονάχα οι πολύ ικανοί, που διακατέχονται κιόλας και από ευδιάκριτα στοιχεία χαρισματικότητας... Γκελ (και μάλιστα διαρκείας...) σε ένα λαό που υποφέρει δεν κάνεις εύκολα... Το θέμα είναι πως εδώ και λίγα χρόνια ο Τσίπρας έκανε λιγότερο γκελ από αυτό που είχε συνηθίσει ή του αρκούσε, και για τις εσωτερικές του διεργασίες και για τους πιο φρέσκους πολιτικούς τους σχεδιασμούς... Για τη συμβολή του, το βαθμό και το είδος των πολιτικών του πεπραγμένων σε μη ατομικό επίπεδο τώρα μόλις ξεκίνησε η διαδικασία διερεύνησης. Δεκτές όλες οι τοποθετήσεις, χρήσιμες όλες οι κριτικές. Ίσως και ο ίδιος από ένα σημείο και μετά να προτιμούσε να διαβάζει, να ακούει και να εστιάζει στις αρνητικές (που είχαν όμως απτό νόημα και δεν ήταν απλές εμπάθειες) για να βρει τρόπους αντιμετώπισης των βασικών ανοιχτών ζητημάτων... Δεν νομίζω πως θεωρούσε πως ήταν αλάνθαστος, ίσως όμως από ένα σημείο και μετά εμπιστευόταν περισσότερο τη συνείδηση και το αισθητήριο του και δεν μπόρεσε να αφουγκραστεί έγκαιρα το νέο κοινωνικό παλμό. Ειδικά όπως αυτός διαμορφώθηκε από το 2020 κι ύστερα... Για να πούμε την αλήθεια, ποιος άλλωστε μπόρεσε;  Ακόμα και το ακριβοπληρωμένο αρμόδιο επιτελείο της Νέας Δημοκρατίας δεν θα μπορούσε να κάνει τόσο αισιόδοξες για το κόμμα τους προβλέψεις... Η αποχώρηση του Αλέξη Τσίπρα από την ηγεσία του ΣΥΡΙΖΑ το μεσημέρι της Πέμπτης ήταν ο ορισμός της αξιοπρέπειας. Πολιτική πράξη με θετικό κατά γενική ομολογία πρόσημο, που φανερώνει πολιτική ωριμότητα, εσωτερική τιμή και ευσυνειδησία. Και που τον έκανε ξανά συμπαθή, μετά από πολύ καιρό..., σε ανθρώπους που είχαν πάρει αποστάσεις από τον εφαρμοσμένο «τσιπρισμό»... Επέλεξε να φύγει με τρόπο που γαργαλούσε τον αυτοσεβασμό του και κινούσε το νοητικό ενδιαφέρον πρωτίστως στον ίδιο. Με τη συνολική εικόνα, το εν γένει ύφος και τα λόγια του στα λίγα λεπτά της δήλωσης αποχώρησης στο Ζάππειο (απ)έδειξε κάποια πράγματα. Πως κατανοούσε τις ανάγκες του ρόλου ενός σημαντικού παίκτη του αστικού πολιτικού παιχνιδιού, ενός ανθρώπου που δεν ήθελε να απωλέσει τα όποια στοιχεία απλότητας του επέτρεπε η εμπλοκή του με τη σύγχρονη εξουσιαστική τεχνοτροπία και τα δέλεαρ της. Μέσα στο σύστημα, συστημικός, αλλά με το δικό του τρόπο, που άρεσε σε πολλούς απλούς ανθρώπους. Ο Τσίπρας καταλάβαινε πολλά και έμπαινε στο πετσί του ρόλου και με προσωπική ευχαρίστηση και με έντονα κίνητρα. Λένε πολλοί πως π.χ. δεν είχε την πανεπιστημιακή κατάρτιση και εμβέλεια που είχε ο Ανδρέας Παπανδρέου πριν εκείνος αφοσιωθεί στα εγχώρια πολιτικά δρώμενα. Μα, αν το προσπαθούσε στη ζωή του ο Αλέξης Τσίπρας με το λεγόμενο επιστημονικό πεδίο αμφιβάλει κάποιος πως ενδεχομένως θα είχε πετύχει; Επί του πρακτέου, ο Αλέξης Τσίπρας διάλεξε να κάνει αυτό που του άρεσε, την πολιτική, και την έκανε πολύ καλά και αφήνοντας το στίγμα του στην ιστορία. Έκανε όλα αυτά τα χρόνια πολλές στρατηγικές επιλογές. Από το 2019 και μετά σταμάτησαν να του βγαίνουν οι εμπνεύσεις και οι βασικές επιλογές. Δεν είναι υποχρεωτικό να πεις πως έφταιγε μονάχα αυτός. Ή τέλος πάντων, δεν μπορείς να τον κατηγορήσεις πως δεν προ-υπολόγιζε, πως δεν μέτραγε τις καταστάσεις και πως δεν τόλμαγε να πάρει πρωτοβουλίες. Όμως, ατυχώς για αυτόν άρχισαν να συσσωρεύονται ήττες. Τόσες που άνοιγαν χωρίς να το παίρνει χαμπάρι σχεδόν κανείς το δρόμο για την αυτόβουλη αποχώρηση της Πέμπτης. Αυτή η εξέλιξη δεν προήλθε από κάποια κομματική πίεση, αλλά κυρίως έλαβε χώρα ως μονόδρομος εσωτερικού αξιακού κώδικα. Ήταν μία ομολογία πως «οτιδήποτε και αν κάνω, το κοινωνικό κλίμα έχει παγιωθεί προς την άλλη κατεύθυνση»... Και μάλλον έχει και σημασία και από ποιους και με ποιο τρόπο χάνεις... Κυρίως το από ποιους... Ο Αλέξης Τσίπρας διάλεξε συνειδητά τον πολιτικό δρόμο που ακολούθησε. Δεν ήθελε να βγάλει ποτέ την Ελλάδα από την Ε.Ε. Το 2015 δεν υποκρινόταν τον πολέμιο της τρόικας, αλλά είχε ξεκαθαρισμένο μέσα του (και είχε υποσχεθεί μάλλον και σε ντόπια και ξένα κέντρα αποφάσεων) πως δεν θα τόλμαγε την τελική ρήξη. Ήθελε να εκμεταλλευτεί, όμως, όσο περισσότερο γινόταν ένα γενικευμένο κλίμα ανυπακοής και αντιδραστικότητας για να γράψει η ιστορία πως αυτός διαφοροποίησε την τακτική του από τους (εγχώριους) προκατόχους του που έλεγαν ναι «πριν καν τεθεί το δίλημμα από τις διάφορες διεθνείς επιτροπείες»... Αλλά και να κατακτήσει όσα περισσότερα μπορούσε για τους πιο αδύναμους συμπολίτες μας, για όσους επ΄ουδενί δεν αποτελούσαν προτεραιότητες των εγχώριων και ξένων ελίτ... Από τη στιγμή που δεν επέλεξε τη ρήξη, ο συμβιβασμός ήταν ένας οδυνηρός μονόδρομος και η λογική του μικρότερου κακού η βασική του σημαία. Ούτε προδότης υπήρξε, ούτε ψεύτης. Ήταν κυρίως μία ακόμα θυσία στο βωμό του σύγχρονου ευρωπαϊσμού... Δεν είναι λίγοι εκείνοι που ακόμα και αν δεν τον ψήφισαν ποτέ που πιστεύουν ακόμα και σήμερα πως κατά τη διάρκεια της πολιτικής του σταδιοδρομίας στην ηγεσία του ΣΥΡΙΖΑ υπήρξε τίμιος για όσους μπορούσαν ή ήθελαν να καταλάβουν τους πραγματικούς του στόχους. Ένας μέγας τακτικιστής (σαν έναν αυτοσκοπό που του εξίταρε το μυαλό), ικανός να διατηρήσει την απλότητά του και την όποια (απαραίτητη στους δύσκολους καιρούς που διανύουμε) εγγύτητα στους απλούς ανθρώπους, αλλά και θύμα πολλαπλών, ετερόκλητων επιθέσεων. Πού ήθελε να βοηθήσει, έβρισκε διαθέσιμους τρόπους, αλλά από ένα σημείο και μετά εκείνοι δεν αρκούσαν. Ούτε ήταν τώρα τελευταία και οι πιο εύστοχοι... Με την απουσία του Αλέξη Τσίπρα από την ηγεσία του ΣΥΡΙΖΑ θα πρέπει να αλλάξουν συνήθειες όλοι. Και όχι μόνο το κόμμα που υπηρέτησε και στο οποίο ανήκει ακόμα... Πρώτοι από όλους τους υπόλοιπους, κυρίως όσοι είχαν κάνει επάγγελμα και ιδεολογία τους το να τα φορτώνουν όλα στον Τσίπρα. Oι αντι-τσιπρικοί, ειδικά εκείνοι που προέρχονται από το ακραίο κέντρο, αργά ή γρήγορα θα πρέπει να βρουν κάποιον άλλο που να συγκεντρώνει τα βέλη τους, για να βγάζουν λάδι τον εκάστοτε δικό τους εκλεκτό. Θα δυσκολευτούν; Δεν νομίζω... Σε κάθε κρίσιμη εποχιακή συγκυρία αναγνωρίζουν πολύ καλά ποιοι μπορούν να βλάψουν τα δικά τους συμφέροντα, αλλά και τους τρόπους για να τους φθείρουν και έντεχνα και με μία μακροχρόνια πολεμική (που ενίοτε αλλάζει μορφές και εντάσεις...). Ο Αλέξης Τσίπρας ήταν ένας από εμάς που όμως μας ανάγκαζε με τα όποια λάθη του και τις όποιες επιλογές που αύξαναν πρωτίστως τη δική του φθορά να σκεφτούμε βαθύτερα. Μας έκανε, δηλαδή, να καταλαβαίνουμε την ανάγκη να βελτιωθούμε για να τα κάνουμε κάποια στιγμή στο μέλλον καλύτερα από αυτόν... Στο συγκεκριμένο κείμενο συνειδητά δεν θα σταθώ στους εξ αριστερών επικριτές του Τσίπρα. Γιατί οι αιτιάσεις τους παραμένουν κοινωνικά-λαϊκά επίδικα και τώρα που ο ίδιος ο Τσίπρας παραμερίζει... Θα εστιάσω ξανά στους εκφραστές του ακραίου κέντρου. Γιατί αν κάτι δεν συγχωρούν ορισμένοι στον Αλέξη Τσίπρα, και δεν το θα το κάνουν ποτέ..., είναι πως ειδικά μέχρι τον Ιούλιο του 2015, αλλά και ύστερα, αγαπήθηκε από μεγάλο αριθμό απλών ανθρώπων. Μία αγάπη που δεν χρειάζεται να την περιγράψουμε, γιατί οι λέξεις δεν θα την αλλοιώσουν, αλλά θα την αδικήσουν. Αυτά ούτε τα ανέχονται, ούτε τα συγχωρούν ορισμένοι που έχουν συγκεκριμένη αντίληψη για τον τρόπο σκέψης και τα συναισθήματα του κοινωνικού-λαϊκού σώματος. Ο λαός πρέπει να εκδηλώνεται μονάχα όταν είναι να στηρίξει τους όποιους εκλεκτούς των ελίτ, αλλιώς λαθεύει... Το δημοψήφισμα του 2015 ακόμα ενοχλεί, όχι τυχαία... Μου αρέσει να τους διαβάζω όλους αυτούς, μου οξύνουν την σκέψη (γιατί παραδέχομαι πως αποτελούν ικανότατα μυαλά), αλλά θα τους ζητήσω τούτες τις μέρες να μας επιτρέψουν όλοι εμείς να έχουμε τα δικά μας πρότυπα, να ασκούμε τη δική μας κριτική (με βάση τα δικά μας κριτήρια) και να διαχειριζόμαστε τα συναισθήματά μας για πρόσωπα όπως ο Αλέξης Τσίπρας, με διαφορετικό τρόπο από αυτούς. Ίσως να είναι προς το δικό τους συμφέρον να αποκτήσουμε γρήγορα μία εσωτερική ευστάθεια...",2023-06-30 21:00:00
efsyn.gr,https://www.efsyn.gr/politiki/antipoliteysi/395900_ston-ebdomo-orofo-tis-koymoyndoyroy,ΑΝΤΙΠΟΛΙΤΕΥΣΗ,Στον έβδομο όροφο της Κουμουνδούρου,2023-06-30 19:28, Επιμέλεια: Στράτος Ιωακείμ ,"Ένα μεγάλο πολιτικό κεφάλαιο για τον ΣΥΡΙΖΑ-ΠΣ και την πολιτική ζωή του τόπου έκλεισε με την παραίτηση του Αλέξη Τσίπρα, ένα μεγάλο ανοίγει για την ανασύνταξη του κόμματος. Με τις διαδικασίες για την αλλαγή σελίδας στο κόμμα να πρέπει να τρέξουν με μεγάλες ταχύτητες η Πολιτική Γραμματεία καλείται να πάρει τα ηνία. Την Κυριακή στις 12μμ θα συνεδριάσει στο πλαίσιο των κομματικών διεργασιών που δρομολογήθηκαν για την εκλογή νέας ηγεσίας.  Προεκλογικά ο Αλέξης Τσίπρας είχε πει ότι θεωρεί πρόκληση το «να κάνει πράγματα για την Αριστερά χωρίς να έχει αξιώματα» Εκεί θα ληφθούν οι τελικές αποφάσεις για το συνέδριο του κόμματος και την ταυτότητα που αυτό θα έχει (εάν θα είναι έκτακτο, τακτικό ή διαρκές), κάτι που θα κρίνει και το ποιοι θα είναι οι σύνεδροι. Με τον ονοματολογία για τη διάδοχη κατάσταση να φουντώνει πληροφορίες θέλουν να θεωρείται σχεδόν σίγουρη η υποψηφιότητα του Παύλου Πολάκη. Έχει ακουστεί και γραφτεί επίσης το όνομα της Ρένας Δούρου, με την ίδια πάντως –όπως λένε οι πληροφορίες της ΕΦ.ΣΥΝ.– να μην επιθυμεί να ανοίξει τέτοια συζήτηση αυτή τη στιγμή. Έπονται τα ονόματα της Εφης Αχτσιόγλου και του Αλέξη Χαρίτση ενώ αυτό του Διονύση Τεμπονέρα και του Γαβριήλ Σακελλαρίδη φαίνεται να βγαίνουν εκτός κάδρου. Με τις τελικές αποφάσεις να είναι ακόμα μακριά ένα άλλο ζήτημα που πιέζει το εσωτερικό της Κουμουνδούρου είναι η εκλογή νέου προέδρου Κοινοβουλευτικής Ομάδας. Τη Δευτέρα (03/07) ορκίζεται η νέα βουλή και θα ακολουθήσουν οι προγραμματικές δηλώσεις της κυβέρνησης, και οι εσωκομματικές διεργασίες δεν στα «φρενάρουν» τον ενεργό ρόλο που πρέπει να παίξει ως αξιωματική αντιπολίτευση ο ΣΥΡΙΖΑ απέναντι στην παντοδύναμη και αλαζονική Νέα Δημοκρατία. Η Κοινοβουλευτική Ομάδα του ΣΥΡΙΖΑ καλείται λοιπόν να εκλέξει τον επικεφαλής, μεταβατικό πρόεδρο, με το όνομα της Όλγας Γεροβασίλη να αναφέρεται ως το επικρατέστερο. Με το εκλογικό αποτέλεσμα του Ιούνη να έχει σφραγίσει ανεξίτηλα το τέλος εποχής, ο Νίκος Μαραντζίδης, καθηγητής Πολιτικής Επιστήμης του Πανεπιστημίου Μακεδονίας και συνεργάτης του Αλέξη Τσίπρα στην προεκλογική καμπάνια, περιγράφει όσα έζησε δίπλα στον πρώην πρόεδρο του ΣΥΡΙΖΑ, μέχρι και την παραίτηση του. Στο άρθρο του στο news247.gr ο καθηγητής δεν διστάζει να αναφερθεί στη σκληρή διαπίστωση στην αρχή της δεύτερης προεκλογικής καμπάνιας για τον ΣΥΡΙΖΑ-Π.Σ. τιτλοφορώντας το άρθρο του: «Στο επανιδείν Γενναίε Μεγάλε!» Ο Νίκος Μαραντζίδης μιλά για μια «μάχη με προκαθορισμένο αποτέλεσμα» αναφερόμενος φυσικά για την εκλογική αναμέτρηση της 25ης Ιουνίου και μαρτυρά αναφερόμενος στο τετ α τετ που είχε με τον Αλέξη Τσίπρα: «Δεν είχα καμιά αμφιβολία ότι το είχε ήδη εμπεδώσει, όταν συναντηθήκαμε για πρώτη φορά  στον έβδομο όροφο της Κουμουνδούρου στις 23 Μαΐου, δυο μόλις μέρες μετά το συντριπτικό εις βάρος του αποτέλεσμα των εκλογών». Ο ίδιος γράφει πως «εκείνη η μέρα θα μείνει βαθιά χαραγμένη μέσα μου για όλη μου τη ζωή, για το βάρος των στιγμών και τις σκληρές αλήθειες που ειπώθηκαν. Κι εκείνη την ημέρα, ο Αλέξης Τσίπρας ανέβηκε πολλά σκαλοπάτια στη συνείδησή μου. Κι όταν κάποτε γράψω ένα βιβλίο για αυτές τις 30 μέρες που έζησα (η αμοιβή που μου υποσχέθηκε ο Αλέξης Τσίπρας για τη συμμετοχή μου στην προσπάθεια), θα έχω την ευκαιρία να γίνω πιο σαφής». Στο άρθρο που δεν αποκαλύπτει πολλές λεπτομέρειες ιδιαίτερο ενδιαφέρον έχει η διαπίστωση πως είναι ορατός «ο κίνδυνος ο ΣΥΡΙΖΑ να καταρρεύσει και να χάσει περισσότερες από 5-6 μονάδες» καθώς αυτό «καταγράφηκε στην πρώτη μετεκλογική δημοσκόπηση μας, όπου το ποσοστό δειχνε να κινείται στο 14-15%». Έτσι, «ο πιο βατός στόχος, ήταν να έχουμε διαχειρίσιμες απώλειες. Να χάσει ο ΣΥΡΙΖΑ κανά δυο μονάδες από τον Μάιο, ώστε να παραμείνει το αδιαμφισβήτητο κόμμα της αξιωματικής αντιπολίτευσης, ο κύριος κορμός της προοδευτικής παράταξης», σημειώνει. Στο τέλος του άρθρου και ενώ ο Αλέξης Τσίπρας ανακοίνωσε την παραίτηση του «και τις επόμενες μέρες πολλοί αποχαιρετισμοί και πολιτικοί επικήδειοι γράφτηκαν και θα γραφτούν (...)» ο Ν. Μαραντίζης καταλήγει με μια συμβουλή: «ας μην βιαστούν να βάλουν όλες τις λέξεις τους σε αυτόν τον αποχαιρετισμό, σε αυτόν τον πολιτικό επικήδειο, ας κρατήσουν και μερικές στην άκρη. Μπορεί -ποιος ξέρει- μια μέρα να χρειαστεί να ξαναγράψουν κάτι παρόμοιο για τον Αλέξη. Ας μην ειπωθούν όλα τώρα!».",2023-06-30 19:28:00
efsyn.gr,https://www.efsyn.gr/politiki/antipoliteysi/395881_senaria-gia-tin-igesia-toy-syriza-i-apantisi-sakellaridi,ΑΝΤΙΠΟΛΙΤΕΥΣΗ,Σενάρια για την ηγεσία του ΣΥΡΙΖΑ: Η απάντηση Σακελλαρίδη,2023-06-30 16:20, efsyn.gr ,"Ξεκάθαρα τέλος στα σενάρια που τον εμπλέκουν στην κούρσα για τη διαδοχή του Αλέξη Τσίπρα στον ΣΥΡΙΖΑ-Προοδευτική Συμμαχία έβαλε ο Γαβριήλ Σακελλαρίδης. Σε συνέντευξή του στον ραδιοφωνικό σταθμό «Realfm 97,8», ο Γαβριήλ Σακελλαρίδης, που τις παραμονές των εκλογών με δήλωσή του εξέφρασε τη στήριξή του στον ΣΥΡΙΖΑ-Προοδευτική Συμμαχία, δήλωσε με σαφήνεια: «Δεν ενδιαφέρομαι να είμαι υποψήφιος για την ηγεσία του ΣΥΡΙΖΑ. Δεν θα θέσω υποψηφιότητα». Επίσης, σε ερώτηση, αν σκοπεύει να επιστρέψει στην ενεργό πολιτική, ο επικεφαλής του Ινστιτούτου Eteron είπε: «Το αφήνω ανοιχτό, θα εξαρτηθεί από τις εξελίξεις. Δεν το αποκλείω». Την ώρα αυτή πάντως φουντώνει η φημολογία για το μέλλον του ΣΥΡΙΖΑ και τη διαδοχή του Αλέξη Τσίπρα. Η Έφη Αχτσιόγλου, που φέρεται να είναι μεταξύ των υποψηφίων για τη θέση του προέδρου, χωρίς η ίδια να έχει πει οτιδήποτε, σε δήλωσή της σήμερα είπε για τον Αλ. Τσίπρα: «Εείναι και θα παραμείνει ένα τεράστιο πολιτικό κεφάλαιο για τη χώρα και για την Aριστερά παγκοσμίως». Και σημειώνει ότι «σε συνθήκες εξαίρεσης, σε μια γωνιά της Ευρώπης, ηγήθηκε μιας πρωτόγνωρης πολιτικής ανατροπής, φέρνοντας την Αριστερά στην κυβέρνηση. Ταυτόχρονα έδειξε πως ένας άνθρωπος χωρίς δεσμούς και εξαρτήσεις από τους “νόμιμους ιδιοκτήτες” της χώρας μπορεί να γίνει πρωθυπουργός».",2023-06-30 16:20:00
efsyn.gr,https://www.efsyn.gr/stiles/ypografoyn/395823_mporei-o-syriza-horis-ton-tsipra,ΥΠΟΓΡΑΦΟΥΝ,Μπορεί ο ΣΥΡΙΖΑ χωρίς τον Τσίπρα;,2023-06-30 16:00, Τάσος Παππάς ,"Φεύγει ο Τσίπρας; Επιλέγει την ιδιώτευση; Δυσκολεύομαι να το πιστέψω. Βρίσκεται στη μαχόμενη πολιτική από τα μικράτα του. Μεγάλωσε μέσα στην Αριστερά. Παιδί της ΚΝΕ κι αυτός, με τη διαφορά ότι αυτός δεν ακολούθησε το δρομολόγιο άλλων που κατέληξαν μετά την περιπλάνησή τους σε διάφορα κόμματα στην αγκαλιά της Δεξιάς. Ανέλαβε το κόμμα στα χαμηλά, στα πολύ χαμηλά, μίλησε πρώτος αυτός για τον στόχο της κυβέρνησης προκαλώντας χάχανα στους πολιτικούς αντιπάλους του και ειρωνικά μειδιάματα στους συντρόφους του. Το πέτυχε όμως. Εφτασε ένα βήμα πριν από την παραίτηση τον Ιούλιο του 2015. Είπε ότι αν δεν υπέγραφε το μνημόνιο και πήγαινε σε μετωπική σύγκρουση με τους δανειστές, θα τον αποθέωναν για τρεις μέρες και μετά θα τον κυνηγούσαν οι πάντες γιατί η οικονομία θα κατέρρεε. Συμβιβάστηκε, έζησε τη διάσπαση του κόμματος, μίλησε για τις αυταπάτες με τις οποίες πορεύτηκαν και αυτός και το κόμμα του, κέρδισε ξανά τις εκλογές και εφάρμοσε μια πολιτική με την οποία, όπως διατυμπάνιζε, διαφωνούσε. Δεν έπεισε, όπως αποδείχτηκε από τρεις εκλογικές αναμετρήσεις. Εξοργίστηκε όταν τον κατηγόρησαν ότι προστατεύει τις ένοπλες συνιστώσες του κόμματός του. Θύμωσε όταν τον είπαν προδότη επειδή έφερε τη Συμφωνία των Πρεσπών. Εξεμάνη όταν άκουσε τον Κυριάκο Μητσοτάκη να του λέει ότι πούλησε τη Μακεδονία για να πάρει τις συντάξεις. Ενοχλήθηκε που δεν του αναγνώρισαν ότι έβγαλε τη χώρα από τα μνημόνια και ότι άφησε γεμάτα τα ταμεία, τα οποία είχε παραλάβει εντελώς άδεια. Αντεξε όλα αυτά. Αντεξε και την ήττα του 2019. Δεν άντεξε τη συντριβή της 21ης Μαΐου. Δεν την περίμενε. Και εκείνο το βράδυ φλέρταρε με την αποχώρηση. Πιέστηκε να αλλάξει άποψη. Ομως η αντίστροφη μέτρηση είχε ξεκινήσει. Αυτό που δεν έκανε τον Ιούλιο του 2015, αυτό που δεν έκανε τον Μάιο του 2023, το έκανε χτες. Κάποιοι το ψυχανεμίζονταν. Κάποιοι εκτός ΣΥΡΙΖΑ το εύχονταν. Και τώρα τι; Μπορεί ο ΣΥΡΙΖΑ χωρίς τον Τσίπρα; Κι αυτός ξέρει και πολλά στελέχη ξέρουν ότι τα περισσότερα μέλη του κόμματος και η πλειονότητα των ψηφοφόρων του αυτόν βλέπουν ως φυσικό ηγέτη της παράταξης. Αυτόν έχουν ως σημείο αναφοράς. Θα μπορούσε λοιπόν κανείς να πει ότι φυγομαχεί, ότι αφήνει το κόμμα του στο έλεος της εσωκομματικής σύρραξης. Εμπαθής προσέγγιση. Αν έμενε στη θέση του, θα τον εγκαλούσαν για αρχηγισμό. Αν άνοιγε τη διαδικασία εκλογής και έβαζε ξανά υποψηφιότητα, θα μιλούσαν για πλεόνασμα αλαζονείας. Επειδή παραμένει μαχητής, δεν νομίζω ότι θα πάει σπίτι του. Ούτε όμως θα επιχειρήσει από το παρασκήνιο να ελέγξει την κατάσταση στο κόμμα του. Το στοίχημα για τον ΣΥΡΙΖΑ είναι μεγάλο. Πρέπει να αποδείξει ότι μπορεί να το κερδίσει, χωρίς τον Τσίπρα στην πρώτη γραμμή. Οι αντίπαλοί του τρίβουν τα χέρια τους. Προβλέπουν τη γρήγορη διολίσθησή του στην πολιτική ανυποληψία. Την επιστροφή του στα γλίσχρα ποσοστά που είχε στην αρχή της διαδρομής του. Η νέα ηγεσία θα έχει δύσκολο έργο. Ο Τσίπρας, αν τον χρειαστεί το κόμμα του και τον καλέσει να βοηθήσει, δεν πρόκειται να αρνηθεί. Πώς και με ποια ιδιότητα; Ποιος ξέρει. Με τα ανθρώπινα δεν μπορείς να είσαι ποτέ σίγουρος. Οταν ο Κυριάκος Μητσοτάκης βρίσκεται απέναντι σε ενοχλητικές ερωτήσεις δημοσιογράφων που κάνουν τη δουλειά τους, δίνει πάντα μια απάντηση. Οχι με το στόμα του, αλλά με το σώμα του: την κοπανάει με ελαφρά πηδηματάκια από την αίθουσα.",2023-06-30 16:00:00
efsyn.gr,https://www.efsyn.gr/politiki/antipoliteysi/395865_efi-ahtsiogloy-gia-al-tsipra-terastio-politiko-kefalaio-gia-ti-hora,ΑΝΤΙΠΟΛΙΤΕΥΣΗ,Έφη Αχτσιόγλου για Αλ. Τσίπρα: Τεράστιο πολιτικό κεφάλαιο για τη χώρα και την Αριστερά διεθνώς,2023-06-30 14:26, efsyn.gr ,"Μια απολύτως τιμητική ανάρτηση για τον Αλέξη Τσίπρα, την πρώτη μετά την παραίτησή του, έκανε η Έφη Αχτσιόγλου, το όνομα της οποίας -χωρίς πάντως η ίδια μέχρι στιγμής να έχει τοποθετηθεί- ακούγεται μεταξύ των υποψήφιων για τη διαδοχή. Την ώρα που φουντώνει η φημολογία για το ποιοι θα μπορούσαν να εκλεγούν στη θέση του προέδρου του ΣΥΡΙΖΑ-Προοδευτική Συμμαχία, στον προσωπικό της λογαριασμό στο Facebook, η πρώην υπουργός και τομεάρχης Εργασίας του κόμματος της αξιωματικής αντιπολίτευσης, επισημαίνει ότι ο Αλέξης Τσίπρας «είναι και θα παραμείνει ένα τεράστιο πολιτικό κεφάλαιο για τη χώρα και για την Aριστερά παγκοσμίως». Και σημειώνει ότι «σε συνθήκες εξαίρεσης, σε μια γωνιά της Ευρώπης, ηγήθηκε μιας πρωτόγνωρης πολιτικής ανατροπής, φέρνοντας την Αριστερά στην κυβέρνηση. Ταυτόχρονα έδειξε πως ένας άνθρωπος χωρίς δεσμούς και εξαρτήσεις από τους “νόμιμους ιδιοκτήτες” της χώρας μπορεί να γίνει πρωθυπουργός». Σημειώνει η Έφη Αχτσιόγλου: «Αγωνίστηκε, διαπραγματεύτηκε και μετά από μια μεγάλη διαδρομή γεμάτη νίκες, ήττες, υποχωρήσεις, επιταχύνσεις και φρεναρίσματα δικαιώθηκε. Στήριξε τον κόσμο της εργασίας, έβαλε στο επίκεντρο τους πολλούς, την ανθρωπιά, τα δικαιώματα. Πήγε κόντρα στο ρεύμα του εθνικισμού, του ρατσισμού, της μισαλλοδοξίας. Έδειξε έναν άλλο δρόμο για την πολιτική και τους πολιτικούς. Δεν υπολόγισε το πολιτικό κόστος όταν έπρεπε να υπερασπιστεί αξίες και αρχές. Και αυτό ίσως είναι το μεγαλύτερο μάθημα που μας έδωσε. Μαζί του θα συνεχίσουμε να δίνουμε αγώνες για τους πολλούς, για έναν κόσμο ισότητας και ελευθερίας, για μια κοινωνία αξιοπρέπειας».  ",2023-06-30 14:26:00
efsyn.gr,https://www.efsyn.gr/politiki/antipoliteysi/395842_kalesma-n-sofianoy-gia-psifo-sto-kke-kai-symboyli-gia-paradeigmatismo,ΑΝΤΙΠΟΛΙΤΕΥΣΗ,Κάλεσμα Ν. Σοφιανού για ψήφο στο ΚΚΕ και συμβουλή για παραδειγματισμό από την πορεία του ΣΥΡΙΖΑ,2023-06-30 13:01, efsyn.gr ,"Αναμενόμενη χαρακτήρισε το μέλος του Π.Γ. της Κ.Ε. του ΚΚΕ την παραίτηση του Αλέξη Τσίπρα από την προεδρία του ΣΥΡΙΖΑ, επισημαίνοντας ότι «στα συστημικά κόμματα συνηθίζεται να παραιτούνται οι αρχηγοί με από εκλογικές ήττες». Ο Νίκος Σοφιανός, που είναι υποψήφιος του ΚΚΕ για τη δημαρχία της Αθήνας, από την τηλεοπτική συχνότητα της ΕΡΤ, είπε ότι η απόφαση Τσίπρα έχει «μια αντιφατικότητα σε σχέση με τις πρώτες δηλώσεις το βράδυ των εκλογών». Ο Νίκος Σοφιανός σημείωσε ότι το ΚΚΕ «στέκεται στον απολογισμό που έκανε χθες ο Αλ. Τσίπρας ο οποίος υπερασπίστηκε το 3ο μνημόνιο, τα ματωμένα πλεονάσματα που προήλθαν από άγρια φορολεηλασία, τις συμφωνίες με τους Αμερικάνους, τη ΝΑΤΟϊκή Συμφωνία των Πρεσπών, τα οποία αποτελούν πεδίο σύγκλισης με τη Ν.Δ.» και τόνισε ότι ο ΣΥΡΙΖΑ, ως αντιπολίτευση «ψήφισε τους μισούς νόμους της ΝΔ, ενώ και σε αυτή τη θητεία με 300 προαπαιτούμενα για το Ταμείο Ανάκαμψης, θα δούμε πολλές κοινές ψηφοφορίες και σε αυτήν τη Βουλή». Το μέλος του Π.Γ. της Κ.Ε. κάλεσε «έναν κόσμο που έκανε το βήμα σε αυτές τις εκλογές ψηφίζοντας το ΚΚΕ, αλλά και έναν κόσμο που το σκέφτηκε και δεν το έκανε, να βγάλει συμπεράσματα από την πορεία που ακολούθησε ο ΣΥΡΙΖΑ», σημειώνοντας ότι «οι εξελίξεις στον ΣΥΡΙΖΑ τροφοδοτούν διεργασίες σε σχέση με το ΠΑΣΟΚ, καθώς μπορεί να επιχειρηθεί μια σύγκλιση μέσα στον χώρο της σοσιαλδημοκρατίας». Ο Νίκος Σοφιανός είπε επίσης ότι «αυτήν τη στιγμή υπάρχει μια κυβέρνηση της ΝΔ που ετοιμάζεται να φέρει αντιλαϊκά νομοσχέδια, στα οποία ο λαός πρέπει να αντιδράσει άμεσα». Όπως είπε, «καθημερινά δίνεται η μάχη ενάντια στους πλειστηριασμούς για να σώνονται λαϊκά σπίτια και μαγαζιά και ταυτόχρονα δίνεται η μάχη των συλλογικών διαπραγματεύσεων, ο κόσμος απεργεί, διεκδικεί, παλεύει και έτσι πιέζει και τις κυβερνήσεις και υπογράφει συλλογικές συμβάσεις κόντρα στους νόμους που έχουν ψηφίσει και οι δύο (ΝΔ και ΣΥΡΙΖΑ)».",2023-06-30 13:01:00
efsyn.gr,https://www.efsyn.gr/politiki/antipoliteysi/395840_meta-ton-tsipra-ti-kai-pote-diadikasies-onomata-kai-exelixeis-ston,ΑΝΤΙΠΟΛΙΤΕΥΣΗ,"Μετά τον Τσίπρα τι και πότε; Διαδικασίες, ονόματα και εξελίξεις στον ΣΥΡΙΖΑ",2023-06-30 12:53, efsyn.gr ,"«Περίεργο» το κλίμα στην Κουμουνδούρου μετά τις χθεσινές ιστορικές εξελίξεις και την αποχώρηση του Αλέξη Τσίπρα από την προεδρία του κόμματος έπειτα από 15 χρόνια, με τον ΣΥΡΙΖΑ να καλείται να αλλάξει ριζικά μέσα σε μικρό χρονικό διάστημα. Η επόμενη ημέρα για το κόμμα της αξιωματικής αντιπολίτευσης φέρνει σκεπτικισμό για την ανασύνταξη και την ολικά επαναφορά, ωστόσο, οι διαδικασίες για την αλλαγή σελίδες πρέπει να τρέξουν σε μεγάλες ταχύτητες. Ήδη σύμφωνα με τις πληροφορίες οι τάσεις του κόμματος θα αξιολογήσουν σήμερα το θέμα της αλλαγής στην ηγεσία του κόμματος, ενώ η Πολιτική Γραμματεία, που θα είναι και εκείνη που θα πάρει τα ηνία για την προσπάθεια αυτή αναμένεται να συνεδριάσει μέσα στο Σαββατοκύριακο.  Εκεί θα ληφθούν οι τελικές αποφάσεις για το συνέδριο του κόμματος και την ταυτότητα που αυτό θα έχει (εάν θα είναι έκτακτο, τακτικό ή διαρκές), κάτι που θα κρίνει και το ποιοι θα είναι οι σύνεδροι. Επίσης, μετά από απόφαση του προηγούμενου συνεδρίου, ο πρόεδρος εκλέγεται από τα εγγεγραμμένα μέλη και, όπως επισημαίνει η «Εφ.Συν.» σε σημερινό ρεπορτάζ της, μένει να φανεί εάν θα ισχύσει το ίδιο και στη σημερινή συγκυρία. Σε κάθε περίπτωση, όσο κι αν πιέζονται οι καταστάσεις και ο πολιτικός χρόνος είναι ασφυκτικός, θεωρείται εξαιρετικά δύσκολο να ολοκληρωθούν οι διαδικασίες πριν από τον Σεπτέμβριο. Όπως αναμενόταν, όμως, ήδη η ονοματολογία για τον επόμενο ή επόμενη πρόεδρο του ΣΥΡΙΖΑ - Προοδευτική Συμμαχία έχει ξεκινήσει με τα ονόματα της Έφης Αχτσιόγλου και του Αλέξη Χαρίτση να είναι εκείνα που ακούγονται όλο και πιο συχνά. Παράλληλα, τις τελευταίες ώρες ακούγεται πιο έντονα και εκείνο του Διονύση Τεμπονέρα, ο οποίος βγήκε μπροστά στην περίοδο ανάμεσα στις δύο εκλογές, ενώ δεν αποκλείεται να υπάρξουν και μεμονωμένες υποψηφιότητες. Οι τελικές αποφάσεις είναι, προς το παρόν, αρκετά μακριά, όμως υπάρχει ένα άλλο ζήτημα που πιέζει το εσωτερικό της Κουμουνδούρου και αυτό είναι η εκλογή νέου προέδρου Κοινοβουλευτικής Ομάδας. Τη Δευτέρα ορκίζεται η νέα βουλή και θα ακολουθήσουν οι προγραμματικές δηλώσεις της κυβέρνησης, και οι εσωκομματικές διεργασίες δεν στα «φρενάρουν» τον ενεργό ρόλο που πρέπει να παίξει ως αξιωματική αντιπολίτευση ο ΣΥΡΙΖΑ  απέναντι στη λαίλαπα Μητσοτάκη. Η Κοινοβουλευτική Ομάδα του ΣΥΡΙΖΑ συνεδριάσει τη Δευτέρα για να εκλέξει τον επικεφαλής, μεταβατικό πρόεδρο με το όνομα της Όλγας Γεροβασίλη να αναφέρεται ως το επικρατέστερο. ",2023-06-30 12:53:00
efsyn.gr,https://www.efsyn.gr/politiki/antipoliteysi/395812_sygklonismenos-o-kosmos-tis-aristeras-me-tin-paraitisi,ΑΝΤΙΠΟΛΙΤΕΥΣΗ,Συγκλονισμένος ο κόσμος της Αριστεράς με την παραίτηση,2023-06-30 11:43, Ντίνα Δασκαλοπούλου ,"Προεκλογικά ο Αλέξης Τσίπρας είχε πει ότι θεωρεί πρόκληση το «να κάνει πράγματα για την Αριστερά χωρίς να έχει αξιώματα» Στη μακρά διαδρομή του -παρά το σχετικά νεαρό της ηλικίας του- ο Αλέξης Τσίπρας έχει αποδειχθεί μετρ του αιφνιδιασμού και των κινήσεων υψηλού συμβολισμού στην πολιτική σκακιέρα. Μετά τα ολέθρια αποτελέσματα για τον ΣΥΡΙΖΑ-Π.Σ. στην κάλπη της 25ης Ιουνίου η δημόσια σφαίρα βοούσε για το τι θα πράξει ο ηγέτης του βαριά λαβωμένου κόμματος. Μετά την αρχική του δήλωση σε μοβ πένθιμο φόντο, επί τρεις ολόκληρες ημέρες ο πρόεδρος επέλεγε την απόλυτη σιωπή. Μέχρι να τη σπάσει θεαματικά χθες στο Ζάππειο, η βάση του κόμματος, φίλοι, αντίπαλοι κι εχθροί αντάλλασσαν σενάρια, εικασίες, αλλά και νουθεσίες. «Δεν υπάρχει ηγέτης στην Αριστερά άλλος από τον Τσίπρα και τον Ζαχαριάδη που να έχουν ξεσηκώσει τόσα πάθη, τόση λατρεία και τόσο μίσος ταυτόχρονα. Δεν βλέπω κανένα μέλλον χωρίς τον Τσίπρα στον ΣΥΡΙΖΑ». Ο άνθρωπος που μας μιλάει διανύει την 8η δεκαετία της ζωής του και κάθε άλλο παρά «τσιπρίστας» είναι. Ο ίδιος θα ήθελε το κόμμα «να μην έχει τόσο έντονα αρχηγοκεντρικά στοιχεία - αυτό και η στρεβλή δομή είναι μέρος της ερμηνείας της ήττας μας. Ωστόσο, δεν μπορώ παρά να μην αναγνωρίσω τον μαγνητισμό, τη γοητεία που ασκεί ο Αλέξης στη συντριπτική πλειοψηφία των μελών. Ο κόσμος μας σήμερα είναι συγκλονισμένος». Πολιτική, αλλά και βαθιά ανθρώπινη ήταν η δημόσια παρουσία του Τσίπρα χθες σε ένα «αντίο» που ήταν ταυτόχρονα και καλωσόρισμα στη νέα εποχή του κόμματος, αλλά και στην προσωπική του νέα εποχή. Προεκλογικά, άλλωστε, ο ίδιος είχε πει ότι θεωρεί πρόκληση το «να κάνει πράγματα για την Αριστερά χωρίς να έχει αξιώματα», αφήνοντας ανοιχτό το παράθυρο το εκλογικό αποτέλεσμα να δείξει την επόμενη προσωπική του ημέρα. Ωστόσο, ελάχιστοι από τους κήνσορες των μέσων κοινωνικής δικτύωσης φαίνεται να είχαν λάβει σοβαρά υπόψη αυτή τη δήλωση. Ετσι, πριν καν αλέκτορα φωνήσαι, άλλοι προέτρεπαν τον απερχόμενο πια πρόεδρο «να διαλύσει το μπουρδέλο», «να ξεφορτωθεί τα βαρίδια», «να πάρει το καπελάκι του και να φτιάξουμε ένα καινούργιο υγιές κόμμα χωρίς ομπρέλες», άλλοι τον ικέτευαν «να μείνει και να μη μας αφήσει μόνους», δηλώνοντας «πίστη στον μεγαλύτερο ηγέτη» αφού «ήσουν, είσαι και θα είσαι ο αρχηγός», άλλοι έβγαζαν διαπρύσιους λόγους γιατί θα έπρεπε να είχε παραιτηθεί ήδη. Χθες, ο Αλέξης Τσίπρας απέδειξε ότι είναι πάντα ο ίδιος ο συγγραφέας στο έργο της ζωής του. Καίγοντας θεαματικά τα διάφορα σενάρια που κυκλοφορούσαν όλες αυτές τις ημέρες, κατάφερε όχι μόνο τον απόλυτο αιφνιδιασμό, αλλά και να κερδίσει τον βαθύ σεβασμό μελών και φίλων για τον τρόπο που επέλεξε να αποχωρήσει από το προσκήνιο, εγγυώμενος ταυτόχρονα την ενότητα και την επιβίωση του ΣΥΡΙΖΑ ως κόμματος εξουσίας, διευκολύνοντας τις διαδικασίες και αφήνοντας χώρο στο μέλλον του κόμματος. Διαψεύδοντας οικτρά τους... μπουρλοτιέρηδες που τον καλούσαν να διαλύσει το «ίδρυμα» και να αδειάσει τους συντρόφους του, ο Τσίπρας μίλησε ευθύβολα στις καρδιές των απλών ανθρώπων. Οπως η Κατερίνα, που στα 28 της χρόνια έχει προλάβει να ζήσει όλη την άνοδο και την τραγική εκλογική πτώση της ριζοσπαστικής Αριστεράς. «Είμαι βαθιά στενοχωρημένη, ξέρω όμως πως δεν υπήρχε άλλος δρόμος. Ελπίζω με την ίδια σοβαρότητα να προχωρήσουν όλες οι διαδικασίες από εδώ και πέρα, να γίνει ένας γόνιμος διάλογος με πολιτικά και όχι κανιβαλιστικά χαρακτηριστικά, να βγούμε πιο ώριμοι, πιο συγκροτημένοι και να διεκδικήσουμε ξανά την εξουσία στα ίσα». Στον αντίποδα, η Μαριάνθη, στα 45 της και μητέρα δύο παιδιών, δεν κρύβει τη συγκίνηση στη φωνή της «από τον μεστό λόγο του προέδρου», αλλά φοβάται πολύ. «Αυτό θα είναι και το τέλος, δεν νομίζω ότι άλλος εκτός από τον Τσίπρα μπορεί να εγγυηθεί την ενότητα της Αριστεράς». Τίμιος. Αξιοπρεπής. Συνεπής. Γενναίος - ίσως για πρώτη φορά είδαμε ακόμα και από αντιπάλους στην κονίστρα των μέσων κοινωνικής δικτύωσης θετικά σχόλια για τον Αλέξη Τσίπρα. Προφανώς υπήρξαν σχόλια που έσταζαν χολή («είναι επίσημο, ο πρόεδρος του 15μελούς παραιτήθηκε») και χαιρεκακία («άντε και στο 3% τώρα»), ωστόσο (ίσως και γιατί ένιωσαν ανακούφιση θεωρώντας πως βγαίνει πια από την πολιτική αρένα) αρκετοί απλοί ψηφοφόροι της Δεξιάς δεν αναπαρήγαγαν τη μικροψυχία του αρχηγού τους - όπως ακριβώς το 2015 ο Αντώνης Σαμαράς, κονιορτοποιώντας το πρωτόκολλο, δεν υποδέχτηκε καν τον αριστερό πρωθυπουργό στο Μαξίμου, ο νεοεκλεγείς ηγεμών τώρα επέλεξε να μιλήσει με εχθροπάθεια για τον πολιτικό αντίπαλό του. Είναι το κλείσιμο ενός μεγάλου, πολυκύμαντου, συναρπαστικού συχνά και οδυνηρού ενίοτε πολιτικού κύκλου για το άλλοτε μικρό κόμμα της ριζοσπαστικής Αριστεράς, που μεσουράνησε στις πιο δύσκολες στιγμές της μεταπολίτευσης και τώρα αναμετριέται με την πιο οδυνηρή ήττα του. Η μεγάλη υπόκλιση του προέδρου του στην Ιστορία, στην ιστορία του κόμματος, αλλά και στις προσωπικές ιστορίες των εκατοντάδων χιλιάδων ανθρώπων που στηρίζουν τον ΣΥΡΙΖΑ προκαλεί βαθιά συγκίνηση σε όλους. Από ανθρώπους μεγάλης ηλικίας που «για πρώτη φορά είδαν την πάντα διωκόμενη Αριστερά να κυβερνά και να κερδίζει» μέχρι πολύ νέους ψηφοφόρους που έφτασαν για πρώτη φορά στην κάλπη. «Ενα αντίο στα νιάτα μας» - αυτό ακουγόταν από συνοδοιπόρους, αλλά και από όσους αποχώρησαν σε κάποια από τις κρίσιμες στροφές της πορείας του ΣΥΡΙΖΑ. Το κόμμα πολλές φορές έχει αναφερθεί στη «βίαιη ωρίμανσή» του, ωστόσο χθες ήταν η στιγμή της απόλυτης ωριμότητας, η συνειδητοποίηση ότι κάθε κύκλος κλείνει, αλλά είναι υποχρέωση των ενηλίκων να γονιμοποιούν και να διευκολύνουν τη γέννα του επόμενου κύκλου. Σίγουρα χθες ο ΣΥΡΙΖΑ Π.Σ. -αν μη τι άλλο- απέδειξε ότι ακόμα και ηττημένος παραμένει -και εκπλήσσει- εν κινήσει. ➧ 1990-1991 ένας μαθητής ξεχωρίζει από τα χιλιάδες παιδιά που καταλαμβάνουν τα σχολεία τους στο μαζικότερο κι εντυπωσιακότερο κύμα καταλήψεων από όσα έχει ζήσει ώς τότε η χώρα, που σημαδεύτηκε από τη δολοφονία του Ν. Τεμπονέρα. Ηδη πρόεδρος του 15μελούς του Γυμνασίου από το 1988, οργανώνεται στην ΚΝΕ την οποία θα εγκαταλείψει στην Γ’ Λυκείου. ➧ 1999-2003 ο Αλέξης Τσίπρας γραμματέας της Νεολαίας του Συνασπισμού. Το 2004 εκλέγεται στην Κεντρική Πολιτική Επιτροπή και στην Πολιτική Γραμματεία του κόμματος. ➧ 2006 μετά από μια θυελλώδη εσωκομματική σύγκρουση, ο ΣΥΝ καταλήγει στην υποψηφιότητα Τσίπρα για τον Δήμο της Αθήνας. Οπως θα πει ο ίδιος (Schooligans), «όταν ακούστηκε η υποψηφιότητά μου για τον Δήμο της Αθήνας, με είχαν χτυπήσει πάρα πολύ. Σνομπάρανε, γελάγανε, ήταν σχεδόν ειρωνικοί: “Ποιος είναι αυτός; Τον ξέρει η μάνα του;”. Θυμάμαι χαρακτηριστικά που είχε συναντήσει ο Αλέκος ο Αλαβάνος την Μπακογιάννη στο αεροδρόμιο κι εκείνη του ’κανε πλάκα: “Πώς τον είπες; Τσίπρα; Μαζί μου θα τα βάλει αυτός;”». Εντέλει, καταγράφει ένα θεαματικό 10,5%. ➧ 2008 στα 33 του μόλις χρόνια, ο Τσίπρας γίνεται ο νεότερος αρχηγός πολιτικού κόμματος στην ιστορία της μεταπολεμικής Ελλάδας. Η νεολαία, ο πιο ευαίσθητος παλμογράφος μιας κοινωνίας, βγαίνει μαζικά στον δρόμο μετά τη δολοφονία Γρηγορόπουλου – φυσικά συκοφαντείται, όπως και ο ΣΥΝ, που την υπερασπίζεται. Η κινηματική παρουσία του κόμματος, που θα κορυφωθεί με την υπαγωγή της χώρας στο μνημονιακό καθεστώς και τους πολύμορφους αγώνες του λαού, είναι έντονη παντού. ➧ 2009 εκλέγεται για πρώτη φορά βουλευτής Α’ Αθηνών και αναλαμβάνει πρόεδρος της Κοινοβουλευτικής Ομάδας του ΣΥΡΙΖΑ. ➧ 2012 στον διπλό εκλογικό σεισμό το μικρό κόμμα της ριζοσπαστικής Αριστεράς εκτοξεύεται σε αξιωματική αντιπολίτευση, παραμένοντας σταθερά δίπλα στα κινήματα που ανθίζουν σε όλη τη χώρα. Η Αριστερά για πρώτη φορά στην Ιστορία της διεκδικεί στα ίσια την εξουσία. Από τον Δεκέμβριο και για τρία χρόνια ο Τσίπρας είναι αντιπρόεδρος του Κόμματος της Ευρωπαϊκής Αριστεράς (ΚΕΑ), της οποίας ηγήθηκε στις ευρωεκλογές του 2013 ως υποψήφιος για την προεδρία της Ευρωπαϊκής Επιτροπής. ➧ 2013 ο Τσίπρας εκλέγεται πρόεδρος του Συνασπισμού Ριζοσπαστικής Αριστεράς (ΣΥΡΙΖΑ) από το ιδρυτικό συνέδριό του. ➧ 2015 ο ΣΥΡΙΖΑ κερδίζει τις εκλογές, αλλά αναγκάζεται να συμμαχήσει με το εθνολαϊκιστικό κόμμα των ΑΝ.ΕΛΛ. - μια ιδιότυπη συγκατοίκηση που θα γνωρίσει πολλούς τριγμούς, με αποκορύφωμα τη Συμφωνία των Πρεσπών. Ο Αλέξης Τσίπρας αποτίει φόρο τιμής στους εκτελεσθέντες από τους ναζί κομμουνιστές στην Καισαριανή, ενώ για πρώτη φορά στην κοινοβουλευτική μας ιστορία πρωθυπουργός ορκίζεται με πολιτικό όρκο. Διαπραγματεύεται σκληρά σε ένα περιβάλλον εκβιασμών και οικονομικής ασφυξίας για το χρέος της χώρας στις Βρυξέλλες. Πέντε μήνες μετά προκηρύσσει δημοψήφισμα για τη συμφωνία που θέλουν να επιβάλουν οι δανειστές. Ο λαός δίνει για γενναία απάντηση ψηφίζοντας «Οχι» κόντρα σε θεούς και δαίμονες. Παρ’ όλα αυτά, όταν ο Τσίπρας επιστρέφει στις Βρυξέλλες η χώρα απειλείται με οικονομικό στραγγαλισμό κι ο πρωθυπουργός εξαναγκάζεται σε έναν οδυνηρότατο συμβιβασμό. Το κόμμα διασπάται και ο Τσίπρας προκηρύσσει νέες εκλογές τον Σεπτέμβριο - ο λαός εμπιστεύεται ξανά τον ΣΥΡΙΖΑ, παρά τη συνθηκολόγησή του. Μέσα στο ατσάλινο περιοριστικό πλαίσιο που θέτει η δανειακή σύμβαση, η κυβέρνηση παίρνει μια σειρά μέτρα ανακούφισης της κοινωνίας που έχει ρημαχτεί επί μια 5ετία. Ταυτόχρονα, προωθούνται μια σειρά από τολμηρά νομοθετήματα - όπως το σύμφωνο συμβίωσης για άτομα του ίδιου φύλου, η νομική αναγνώριση της ταυτότητας φύλου, αν και η κυβέρνηση οπισθοχωρεί σε ταυτοτικά θέματα για την Αριστερά, όπως ο χωρισμός Εκκλησίας - Κράτους. ➧ 2018 μετά από δύσκολες διαπραγματεύσεις και παρά τις εθνικιστικές αντιδράσεις, στο μικρό νησάκι Αγιος Αχίλλειος στα βορειομακεδονικά και τα ελληνικά σύνορα, δύο νέοι ηγέτες κλείνουν μια πληγή δεκαετιών στις σχέσεις των δύο χωρών τους. Ο Αλέξης Τσίπρας και ο Ζόραν Ζάεφ υπογράφουν τη Συμφωνία των Πρεσπών. Τον Αύγουστο από την Ιθάκη ο Τσίπρας ανακοινώνει την έξοδο της χώρας από την εποπτεία της Κομισιόν, της ΕΚΤ και του ΔΝΤ. ➧ 2019 ο ΣΥΡΙΖΑ ηττάται ηχηρά στις ευρωεκλογές και ο Τσίπρας προκηρύσσει πρόωρες εκλογές για τον Ιούλιο, όπου ανακτά μέρος της χαμένης εκλογικής δύναμης του κόμματος, που παραμένει ωστόσο το μεγαλύτερο αριστερό κόμμα της Ευρώπης. ➧ 2023 διπλή συντριπτική ήττα του ΣΥΡΙΖΑ στις δίδυμες εθνικές εκλογές. Ο Αλέξης Τσίπρας παραιτείται ανοίγοντας τη διαδικασία για εκλογή νέου προέδρου, εγγυώμενος την ενότητα και τη συνέχεια του κόμματος. του Δημήτρη Κουκλουμπέρη Στη διαδρομή του Αλέξη Τσίπρα στο τιμόνι του κόμματος, ο ΣΥΡΙΖΑ γνώρισε μεγάλες εκλογικές επιτυχίες αλλά και βαριές ήττες προς το τέλος αυτής της πορείας. Στην αρχή ήταν ένα μικρό κόμμα της Αριστεράς, έγινε αργότερα κυβερνητική δύναμη και μετέπειτα κόμμα της αξιωματικής αντιπολίτευσης αλλά με αισθητά μειωμένα ποσοστά Αναλυτικά, οι ημερομηνίες και τα γεγονότα που σημάδεψαν τα χρόνια του ΣΥΡΙΖΑ επί προεδρίας Τσίπρα είναι: ● 2009 Στις εκλογές του Οκτωβρίου όπου ο κ. Τσίπρας εκλέγεται πρώτη φορά βουλευτής και αναλαμβάνει πρόεδρος της Κοινοβουλευτικής Ομάδας, ο ΣΥΡΙΖΑ λαμβάνει 315.665 ψήφους και ποσοστό 4,13% με 13 βουλευτές, όντας 5ο κόμμα στην αντιπολίτευση ● 2012 Τον Μάιο είναι το πρώτο βήμα της εκλογικής γιγάντωσης. Με 1.061.928 ψήφους και 16,78% εκλέγει 52 βουλευτές και αναδεικνύεται δεύτερο κόμμα Τον Ιούνιο ανεβαίνει ακόμη περισσότερο και με 1.655.022 ψήφους -26,89%- και 71 βουλευτές καταλαμβάνει τα έδρανα της αξιωματικής αντιπολίτευσης ● 2015 Η κορυφαία στιγμή για τον ΣΥΡΙΖΑ με την εκλογή του τον Ιανουάριο στην κυβέρνηση. Τον ψήφισαν 2.245.978, ήτοι 36,34%, και με 149 βουλευτές κάνει κυβέρνηση συνεργασίας με τους ΑΝ.ΕΛΛ. του Πάνου Καμμένου. Τον Σεπτέμβριο της ίδια χρονιάς, στις νέες εκλογές κερδίζει ξανά και παρατείνει την παραμονή του στην εξουσία. Ελαβε τότε 1.926.526 ψήφους, ποσοστό 35,46%, 145 βουλευτές, επαναλαμβάνοντας τη σύμπραξη με τους ΑΝ.ΕΛΛ. ● 2019 Ο ΣΥΡΙΖΑ ηττάται και περνά στην αντιπολίτευση. Με 1.781.057 ψήφους, ποσοστό 31,53% και 86 βουλευτές ● 2023 Η διπλή εκλογική αναμέτρηση Μαΐου-Ιουνίου επιφέρει ένα σοκ για τον ΣΥΡΙΖΑ. Πέφτει στο 20,07% αρχικά και στη συνέχεια στο 17,83%, με μόλις 48 βουλευτές στη δύναμή του.  ",2023-06-30 11:43:00
efsyn.gr,https://www.efsyn.gr/politiki/antipoliteysi/395803_pos-sholiazoyn-tin-paraitisi-tsipra-stelehi-toy-syriza-kai-proin,ΑΝΤΙΠΟΛΙΤΕΥΣΗ,Πώς σχολιάζουν την παραίτηση Τσίπρα στελέχη του ΣΥΡΙΖΑ και πρώην συνεργάτες,2023-06-30 10:06, Δημήτρης Κουκλουμπέρης ,"Φίλοι, σύντροφοι, συνοδοιπόροι αλλά και πολιτικοί αντίπαλοι έσπευσαν να σχολιάσουν την απόφαση παραίτησης του Αλέξη Τσίπρα από την προεδρία του ΣΥΡΙΖΑ. Οι περισσότεροι σχολιάζουν με θετικό τρόπο την επιλογή του, θυμούνται στιγμές από την κοινή τους διαδρομή, ενώ προσπαθούν να προσεγγίσουν με αισιοδοξία την επόμενη ημέρα στο κόμμα τους. Ανάμεσα σε αυτούς, ο Ευκλείδης Τσακαλώτος που μεταξύ άλλων έγραψε: «Κλείνει ένας σπουδαίος κύκλος για τον ΣΥΡΙΖΑ. Ενας κύκλος που μας έχει χαρίσει πολλούς λόγους να αισθανόμαστε περήφανοι και περήφανες. Ολους αυτούς τους λόγους περηφάνιας τους πιστώνεται προσωπικά και ο Αλέξης Τσίπρας. Η πολιτική του συγκρότηση, η αγωνιστικότητα και η εντιμότητά του αφήνουν ανεξίτηλο το στίγμα τους στο κόμμα μας. Το σημερινό μήνυμα είναι ένα και δυνατό: όλες και όλοι μαζί, ενωμένοι, για την ανασυγκρότηση». Ο Γιάννης Δραγασάκης δήλωσε ότι ο Αλέξης Τσίπρας «στάθηκε όρθιος απέναντι στις δυνάμεις της οπισθοδρόμησης στην Ελλάδα και το εξωτερικό. Εγινε ο πρώτος πρωθυπουργός της Αριστεράς στους πιο δύσκολους καιρούς της πρόσφατης ιστορίας της χώρας. Και κατόρθωσε από τη χρεοκοπία να την οδηγήσει το 2018 έξω από τα μνημόνια, επαναφέροντάς τη σε ομαλές συνθήκες». Και συμπλήρωσε εκτιμώντας πως «ό,τι θετικό πετύχαμε και στην αντιπολίτευση και στην κυβέρνηση έχει τη δική του σφραγίδα». Για «γενναία απόφαση από έναν γενναίο άνθρωπο!» έκανε λόγο ο Παύλος Πολάκης. «Τις μάχες που έρχονται θα τις δώσουμε με ψυχραιμία, συντροφικότητα και αποφασιστικότητα», έγραψε ο Χανιώτης βουλευτής στο Facebook. Η Ελενα Ακρίτα τον χαρακτήρισε έντιμο, οραματικό και γενναίο, διαμηνύοντας ότι θα σταθεί στο πλευρό του «ό,τι κι αν αποφασίσει». «Πρόεδρε... σε ευχαριστούμε και συνεχίζουμε...», ήταν το μήνυμα που έστειλε ο βουλευτής Ανατολικής Αττικής, Γιώργος Καραμέρος. Χαρακτήρισε τον Αλέξη Τσίπρα ως «τον πιο χαρισματικό και ανθεκτικό» της γενιάς του. «Θεωρώ σημαντικό ότι μέχρι την ανάδειξη της νέας ηγεσίας θα παραμείνει εγγυητής της ενότητας του κόμματος, αναλαμβάνοντας την πολιτική και ηθική αυτή υποχρέωση. Οποιος ισχυριστεί ότι δεν υπήρχε η προσωπική σφραγίδα του Αλέξη Τσίπρα στην πορεία του κόμματος μετά το 2007, απλά δεν διαβάζει καλά την Ιστορία» ανέφερε ο βουλευτής Θεσσαλονίκης, Χρήστος Γιαννούλης. Σε μια εκτίμηση για τις μελλοντικές αποφάσεις του προέβη ο Ευάγγελος Αντώναρος, ο οποίος ήταν υποψήφιος βουλευτής με τον ΣΥΡΙΖΑ στις τελευταίες εκλογές. «Φρονώ ότι η παραίτηση Τσιπρα δεν είναι το τελευταίο βήμα του στην πολιτική» σχολίασε. Με μια σέλφι φωτογραφία από τις διακοπές του παρενέβη και ο άλλοτε κυβερνητικός εταίρος του κ. Τσίπρα και πρώην υπουργός Αμυνας, Πάνος Καμμένος, επισημαίνοντας αινιγματικά: «Στα είπα και άφησες να πουν αναγκαίο κακό...».",2023-06-30 10:06:00
efsyn.gr,https://www.efsyn.gr/politiki/antipoliteysi/395792_i-megali-apofasi-grafoyn-stin-efsyn,ΑΝΤΙΠΟΛΙΤΕΥΣΗ,Η μεγάλη απόφαση: Γράφουν στην «Εφ.Συν.»,2023-06-30 09:43,,"Ανδρέας Ξανθός* Η παραίτηση του Αλέξη Τσίπρα από την ηγεσία του ΣΥΡΙΖΑ-Π.Σ., μετά την οδυνηρή ήττα στις πρόσφατες εκλογές, αποτελεί μια πράξη πολιτικής γενναιότητας και ευθύνης. Με την επιλογή αυτή, ο Αλ. Τσίπρας τιμά την προσωπική του ιστορία και διαδρομή και ταυτόχρονα σέβεται το συλλογικό εγχείρημα της ελληνικής «κυβερνώσας» Αριστεράς, το οποίο ο ίδιος «σφράγισε» ανεξίτηλα με την προσωπικότητά του. Ο Αλ. Τσίπρας αποδεικνύει για άλλη μια φορά ότι δεν βρέθηκε τυχαία στον ρόλο του ηγέτη μιας μεγάλης προοδευτικής παράταξης και του πρωθυπουργού της χώρας. Γιατί η ώρα της αξιοπρεπούς αποχώρησης είναι μια κομβική στιγμή στη ζωή κάθε πολιτικού προσώπου, πολύ περισσότερο ενός χαρισματικού ανθρώπου που έχει κερδίσει την εκτίμηση και τον θαυμασμό μεγάλου κομματιού της κοινωνίας. Είμαστε πολύ περήφανοι όσοι είχαμε την τιμή να συμπορευτούμε μαζί με τον Αλέξη Τσίπρα στα δύσκολα, να μοιραστούμε ευθύνες, επιτυχίες και αποτυχίες. Μετά από την αποχώρησή του, μια εξέλιξη που προφανώς βάζει τον ΣΥΡΙΖΑ-Π.Σ. στη διαδικασία μιας επώδυνης μετάβασης, οφείλουμε όλοι μας να δεσμευτούμε πως θα κάνουμε ό,τι περνά από το χέρι μας για να αναδείξουμε συλλογικά και δημοκρατικά τη νέα μας ηγεσία και για να κρατήσουμε το κόμμα ενωμένο, αξιόμαχο και προσηλωμένο στις αξίες της Αριστεράς και της κοινωνικής αλλαγής. * πρώην υπουργός Υγείας, πρ. βουλευτής Ρεθύμνου Γιώργος Τσίπρας* Τελικά το σύστημα κατάφερε να ξεμπερδέψει με τη μόνη παράμετρο του πολιτικού συστήματος που δεν ήλεγχε. Ο Αλέξης αναμφίβολα εξέφρασε ο ίδιος προσωπικά το αντιμνημονιακό λαϊκό κύμα που, αν και σβησμένο πια, προκαλεί ακόμη δέος στους κρατούντες. Ο περισσότερος κόσμος συσπειρώθηκε και αναφερόταν περισσότερο στον ίδιο παρά στον ΣΥΡΙΖΑ. Είναι ο ίδιος Αλέξης που έχει την κύρια ευθύνη αν δεν τα καταφέραμε με το θεριό. Και ως κυβέρνηση και κυρίως ως αντιπολίτευση. Την πήρε πάνω του όπως πάντα, αλλά με την παραίτησή του είναι όλα στον αέρα. Αυτή είναι μια αναγκαία στάση ρεαλισμού. Το 17,8% ήταν μικρό για τον Αλέξη που έχασε και παραιτήθηκε. Αλλά για τον ΣΥΡΙΖΑ που αφήνει πίσω του είναι μικρό ή μεγάλο; Τα μεγάλα ερωτήματα απαιτούν μεγάλες απαντήσεις. Μακριά από ιδεοληψίες, μετριοκρατία, επικοινωνιακούς τακτικισμούς, προσωπικές ατζέντες, συστημικές υποδείξεις, που θα επιταχύνουν την κάθοδο. Το μεγάλο ερώτημα είναι αν ο ΣΥΡΙΖΑ δίχως τον Αλέξη έχει τη βούληση και δυνατότητα να χαράξει μια νέα πορεία δεκαετίας, ανάκτησης της κοινωνικής και πολιτικής βάσης που χάθηκε. Σε ποια πολιτική κατεύθυνση, με ποιες κοινωνικές συμμαχίες, ποια προοπτική για τη χώρα και την οικονομία, με ποιες θέσεις μέσα στην κοινωνία, ποια πολιτική στρατηγική και, τέλος, με ποιο κόμμα και ποια πρόσωπα που θα τα υπηρετήσουν. Ο,τι δεν κάναμε μέχρι χθες. Η απάντηση δεν είναι εύκολη. * πρώην βουλευτής ΣΥΡΙΖΑ-Π.Σ. Δυτικής Αττικής Θόδωρος Ρουσόπουλος* Θα μπορούσε να είχε αποφύγει την παραίτηση ο κύριος Τσίπρας εάν φρόντιζε τα τελευταία τέσσερα χρόνια να ασκήσει πιο υπεύθυνη και εποικοδομητική αντιπολίτευση. Η ισοπέδωση και η αμαύρωση της εικόνας της Νέας Δημοκρατίας ήταν μια εύκολη τακτική που πόρρω απείχε της αναγκαίας, σε κόμμα εξουσίας, πολιτικής στρατηγικής. Δεν είχε πιθανότητες επιτυχίας και διότι αγνοούσε τα πραγματικά δεδομένα μιας κοινωνίας που άλλαζε και μιας Νέας Δημοκρατίας που ολοένα και περισσότερο διεύρυνε τον ορίζοντα των ψηφοφόρων της. Ετσι η παραίτηση κατέστη μονόδρομος. Το αδιαμφισβήτητο επικοινωνιακό ταλέντο της προσωπικότητας διαδραμάτισε σπουδαίο ρόλο στην ανάδειξη τόσο του ιδίου όσο και του κόμματός του σε φορέα φαντασιακών επαναστατικών αλλαγών. Ομως το ιδεολογικό κενό μιας Αριστεράς που από το 1989 και μετά απέτυχε να ανανεωθεί λίγο απασχόλησε τον ίδιο και τους προκατόχους του. Ημουν τέκνο της ανάγκης είπε πρόσφατα καταφεύγοντας στον Βάρναλη. Πιο πολύ του ταιριάζει ο επόμενος στίχος: Ηταν «ώριμο τέκνο της οργής». Η οργή όμως έφυγε. Η κοινωνία άλλαξε. Μαλάκωσε και απαιτούσε ρεαλιστικές λύσεις. Το κόμμα, αγκυλωμένο στο παρελθόν, δεν μπόρεσε να εξελιχθεί. Ο ίδιος εγκλωβίστηκε στην εικόνα που έχτισε προσπαθώντας να υπηρετήσει αυτό που οι άλλοι περίμεναν από εκείνον. Ο πολιτικός οφείλει να ηγείται του λαού και όχι να έπεται. Ακόμη κι αν το κόμμα τον τραβούσε από το μανίκι, για να θυμηθούμε τον Σαββόπουλο, ο ίδιος έχει την ευθύνη που αφέθηκε, όπως συμβαίνει πάντα με τον επικεφαλής. Και τραβώντας τον, τον πήρε μαζί του σε μια καταβύθιση των ποσοστών που είχε πριν τον ολοδικό του θρίαμβο, που κάποιοι μέσα στο κόμμα του ήδη προσπαθούν να τον μειώσουν. Το στοίχημα πλέον, μεγάλο. Ο τόπος χρειάζεται σοβαρή και εποικοδομητική αξιωματική αντιπολίτευση. Ο ρόλος διεκδικείται και από το τρίτο κόμμα. Ο επόμενος ηγέτης του ΣΥΡΙΖΑ σηκώνει βαρύ φορτίο σε δύσκολη στιγμή. * βουλευτής Β1’ Βόρειου Τομέα Αθηνών της Ν.Δ. Θόδωρος Μαργαρίτης* Είχα πει και δημόσια ότι ο Αλέξης Τσίπρας θα παραιτηθεί. Μου φάνηκαν λάθος μάλιστα οι δηλώσεις του την ημέρα της συντριβής. Ετσι θεώρησα ότι είχα κάνει μια εσφαλμένη εκτίμηση. Με τις πρόσφατες αποφάσεις του όμως απέδειξε ότι έχει συναίσθηση και σοβαρότητα. Από τη σκοπιά του πολιτικού πολιτισμού δεν θέλω να έχω μια μικρόψυχη δήλωση όπως αυτή του Κυριάκου Μητσοτάκη για έναν ηττημένο πολιτικό αντίπαλο. Προσωπικά με τον Τσίπρα συνυπήρξα αρκετά χρόνια στην Πολιτική Γραμματεία του ΣΥΝ/ΣΥΡΙΖΑ. Παρά τις σοβαρές διαφορές μου εκτιμούσα και εκτιμώ την ευφυΐα και τη χαρισματική του επικοινωνία. Προφανώς χώρισαν οι δρόμοι μας και του καταλογίζω ευθύνες για τον δρόμο που πήρε η Αριστερά. Ομως, του αναγνωρίζω σήμερα πως με τη στάση του δείχνει ότι δεν έχει κάποιο κόλλημα με την καρέκλα της ηγεσίας. Οτι έχει την αίσθηση των ορίων. Γι’ αυτό και έχω ένα θετικό συναίσθημα. Την επόμενη περίοδο θα κρίνουμε την πορεία των εξελίξεων. Ποια γραμμή θα επικρατήσει στον ΣΥΡΙΖΑ; Θα κινηθεί προς τη ριζοσπαστική Αριστερά ή θα αναζητήσει ρόλο προς την Κεντροαριστερά; Τα πράγματα αποκτούν ενδιαφέρον. Ο ΣΥΡΙΖΑ βιώνει μια πραγματική κρίση ταυτότητας. Το ΠΑΣΟΚ-ΚΙΝ.ΑΛΛ. από την πλευρά του δεν έχει κανέναν λόγο να μη συνεχίσει τον δρόμο της αυτονομίας και της ισχυροποίησής του στην πολιτική σκακιέρα. Ωστόσο δεν έχει κανέναν λόγο επίσης να εμπλακεί σε έναν καβγά από ανταγωνισμό με τον ΣΥΡΙΖΑ που θυμίζει τις αντιπαλότητες τύπου ΚΚΕ ΕΣ.-ΚΚΕ ΕΞ. στο παρελθόν. Αυτή τη φορά για το ποια θα είναι η πιο σωστή Κεντροαριστερά. Τα κρίσιμα ζητήματα που αφορούν την κοινωνία είναι η αποτελεσματική αντιπολίτευση στην κυβέρνηση Μητσοτάκη και η στήριξη στα κοινωνικά στρώματα που πλήττονται από δεξιές πολιτικές. Είναι η αναζήτηση σοβαρών και ρεαλιστικών εναλλακτικών προτάσεων. Η ζωή θα δείξει αν ο ΣΥΡΙΖΑ με νέα ηγεσία και το ΠΑΣΟΚ-ΚΙΝ.ΑΛΛ. θα έρθουν πιο κοντά ή πιο μακριά. Δεν είναι άλλωστε θέμα ενός παραγγέλματος. * μέλος Πολιτικού Συμβουλίου του ΠΑΣΟΚ-ΚΙΝ.ΑΛΛ. και γραμματέας της πολιτικής κίνησης Ανανεωτική Αριστερά Γιάννης Γκιόκας* Το ΚΚΕ θα παρακολουθεί ενεργά τη συζήτηση που αντικειμενικά ανοίγει και στις πολιτικές εξελίξεις τις διεργασίες που δρομολογούνται στον ΣΥΡΙΖΑ, ίσως και στο ΠΑΣΟΚ, όπως και σε άλλες μικρότερες πολιτικές δυνάμεις, ταυτόχρονα όμως απλώνει το χέρι σε όλους όσοι νιώθουν αριστεροί, προοδευτικοί, για να συναντηθούμε στους αγώνες ενάντια στη νέα επίθεση που δρομολογεί χωρίς καθυστέρηση η κυβέρνηση της Ν.Δ. Σε καμία περίπτωση οι πολιτικές εξελίξεις, που δρομολογούνται στο κόμμα της αξιωματικής αντιπολίτευσης, δεν αφορούν αλλαγή στρατηγικής προς όφελος του λαού, το αντίθετο. Είναι χαρακτηριστικό, άλλωστε, ότι ο ίδιος ο Αλέξης Τσίπρας στις δηλώσεις του υπερασπίστηκε στο ακέραιο το αντιλαϊκό έργο της διακυβέρνησής του, από την εφαρμογή των μνημονίων μέχρι τη ΝΑΤΟϊκή Συμφωνία των Πρεσπών. Με αφορμή όμως αυτή την εξέλιξη έχει σημασία να ειπωθεί πως ο χώρος της Σοσιαλδημοκρατίας -που εκφράζει ο ΣΥΡΙΖΑ, αλλά και το ΠΑΣΟΚ- εξαιτίας αυτών των πολιτικών διαχρονικά λειτουργεί ως μοχλός απογοήτευσης, μοιρολατρίας, συμβιβασμού, ιδιαίτερα προοδευτικών ανθρώπων, με όχημα τις λογικές του «μικρότερου κακού» και του «δεν υπάρχει εναλλακτική έξω από τα πλαίσια του συστήματος». Πρόκειται για επιζήμιες λογικές που οδήγησαν και σε αυτές τις εκλογές λαϊκές δυνάμεις να εγκαταλείψουν αυτά τα κόμματα και να στηρίξουν εκλογικά τη Ν.Δ. Κατά συνέπεια και οι διεργασίες που θα ακολουθήσουν θα κινηθούν στην ίδια κατεύθυνση. Ολοι όσοι απογοητεύτηκαν από τον ΣΥΡΙΖΑ, το ΠΑΣΟΚ παλιότερα, δεν έχουν να περιμένουν τίποτα θετικό από τις διεργασίες για την αναστήλωση της Σοσιαλδημοκρατίας, η οποία μόνο νέες ψευδαισθήσεις και αυταπάτες μπορεί να δημιουργήσει, αντίθετα έχουν να περιμένουν πολλά εγκαταλείποντας οριστικά αυτά τα κόμματα και παίρνοντας τη θέση τους στους αγώνες, στον ελπιδοφόρο δρόμο της ανατροπής σε συμπόρευση με το ΚΚΕ. * βουλευτής και υπεύθυνος του Γραφείου Τύπου της Κ.Ε. του ΚΚΕ",2023-06-30 09:43:00
efsyn.gr,https://www.efsyn.gr/politiki/antipoliteysi/395788_telos-mias-olokliris-epohis,ΑΝΤΙΠΟΛΙΤΕΥΣΗ,Το τέλος μιας ολόκληρης εποχής,2023-06-30 09:23, Δημήτρης Τερζής ,"O Aλέξης Τσίπρας μπαίνει στο αυτοκίνητο μετά την ομιλία του στο Ζάππειο, όπου τον υποδέχεται χαμογελαστή η Μπέτυ Μπαζιάνα Kανείς δεν το ήξερε στα σίγουρα. Κάποιοι το απέκλειαν κατηγορηματικά, την ώρα που κάποιοι άλλοι το υποπτεύονταν. Υπήρχαν κι εκείνοι που έπαιζαν με τις πιθανότητες. Αυτοί που τον γνωρίζουν καλά είδαν κάποια μικρά σημάδια το βράδυ της Τετάρτης που τους έκαναν να πιστέψουν ότι ήρθε το τέλος μιας ολόκληρης εποχής. Το πρωί της Πέμπτης δικαιώθηκαν στην πρόβλεψή τους. Ο Αλέξης Τσίπρας, μιλώντας περισσότερο ανθρώπινα και λιγότερο πολιτικά, τους ανακοίνωσε την απόφασή του να παραιτηθεί, έπειτα από 15 χρόνια, από την ηγεσία του ΣΥΡΙΖΑ. Μάλιστα, μιλώντας στους συντρόφους του στο Εκτελεστικό Γραφείο, ζήτησε να μην υπάρξουν ενστάσεις ως προς την απόφασή του και να μην προσπαθήσει κανείς να τον μεταπείσει. Αυτό που είχε σκεφτεί το βράδυ της 21ης Μαΐου και μετάνιωσε στη συνέχεια το έκανε πράξη χθες. Αποφάσισε την αποχώρηση από την ηγεσία ενός κόμματος που όταν το ανέλαβε βρισκόταν σε εξαιρετικά χαμηλά ποσοστά και που μαζί του διέγραψε μια τρελή πορεία ακολουθώντας το κύμα της Ιστορίας και έφτασαν στην κορυφή. Μετά ξεκίνησε η πτώση. Πριν το πράγμα φτάσει στο μη περαιτέρω, ο 49χρονος Αλέξης Τσίπας έκανε την απαιτούμενη γενναία κίνηση. «Κι εγώ κατανοώ την ανάγκη για ένα νέο κύμα του ΣΥΡΙΖΑ. Και αποφάσισα να παραμερίσω για να περάσει. Εχω εμπιστοσύνη στο ανθρώπινο δυναμικό του κόμματός μας. Στις αστείρευτες δυνάμεις της κοινωνίας και της Αριστεράς. Αποφάσισα λοιπόν να προτείνω την εκλογή νέας ηγεσίας από τα μέλη του κόμματος, όπως ορίζει το καταστατικό του. Την άμεση προσφυγή στις σχετικές διαδικασίες. Στις οποίες φυσικά δεν θα είμαι υποψήφιος. Θα είμαι όμως παρών πριν, κατά τη διάρκεια, αλλά και μετά από αυτές». Με αυτές τις φράσεις επισφράγισε το τέλος της 15ετούς πορείας του ως προέδρου του κόμματος της ριζοσπαστικής Αριστεράς. Το παράδοξο στην όλη ιστορία είναι πως την Κυριακή το βράδυ οι πληροφορίες από κοντινά του πρόσωπα ανέφεραν πως θα πήγαινε μεν σε παραίτηση, θα ήταν δε εκ νέου υποψήφιος στη διαδικασία εκλογής αρχηγού. Για τις επόμενες τρεις μέρες εξαφανίστηκε από την Κουμουνδούρου, ευρισκόμενος στο σπίτι του. Οι στενοί του συνεργάτες του έδωσαν τον απαιτούμενο χρόνο να ξεκουραστεί από μια μακρά και κουραστική προεκλογική και εκλογική διαδικασία. Την Τετάρτη τον αναζήτησαν από το πρωί, χωρίς ιδιαίτερη επιτυχία. Εν συνεχεία μίλησε με κάποιους εξ αυτών για διαδικαστικά κυρίως θέματα και προς το βράδυ τους ενημέρωσε για την πρόθεσή του να συνεδριάσει χθες το πρωί το Εκτελεστικό Γραφείο του κόμματος. Ολοι αναθάρρησαν πιστεύοντας ότι η περίοδος της περισυλλογής είχε παρέλθει και ότι οι μηχανές του κόμματος θα έπαιρναν ξανά μπροστά συζητώντας τον οδικό χάρτη των ριζικών αλλαγών που ο ίδιος είχε προαναγγείλει. Κάποιοι, ωστόσο, βιάστηκαν να προδικάσουν τις προθέσεις του και αυτό αποτυπώθηκε ακόμα και σε πρωτοσέλιδα του Τύπου, τα οποία τον έβλεπαν να επιστρέφει και να πραγματοποιεί σαρωτικές αλλαγές στο κόμμα. Για να είμαστε ειλικρινείς, υπήρξαν τέτοιες διαρροές το βράδυ της Τετάρτης στον ηλεκτρονικό Τύπο. Χθες το πρωί τα πράγματα εξελίχθηκαν διαφορετικά. Οταν μάλιστα έγινε γνωστό ότι εν συνεχεία θα πραγματοποιούσε δηλώσεις το Ζάππειο και όχι στην Κουμουνδούρου ως είθισται, όλοι αντιλήφθηκαν ότι κάτι πολύ σοβαρό αναμένεται να ανακοινωθεί. Λίγο αργότερα κι ενώ είχε σχεδόν ολοκληρωθεί η συνεδρίαση του Εκτελεστικού Γραφείου, ξεκίνησαν οι φήμες που έκαναν λόγο για παραίτηση, μια είδηση που έσκασε σαν βόμβα και την οποία πολλοί αρνούνταν να πιστέψουν. Τελικά, ο Αλέξης Τσίπρας έφτασε στο Ζάππειο λίγο μετά τη μία το μεσημέρι, συνοδευόμενος από τη σύντροφό του Μπέτυ Μπαζιάνα (που τον περίμενε στο αυτοκίνητο), τη γραμματέα του κόμματος Ράνια Σβίγκου, τον αναπληρωτή γραμματέα Γιώργο Βασιλειάδη και τους Αλέκο Φλαμπουράρη, Βαγγέλη Καλπαδάκη και Νικόλα Φαραντούρη. Η ομιλία του αντήχησε βαθιά στην καρδιά των οπαδών του κόμματος. Αφού έκανε μια συγκινητική αναδρομή στην πορεία του ως προέδρου του κόμματος, ανακοίνωσε την απόφασή του να αποχωρήσει και συμπλήρωσε: «Δεν το κρύβω ότι είμαι συγκινημένος. Οτι αυτή η απόφαση έχει και για μένα ένα στοιχείο οδύνης, όπως θα είχε και για τον καθένα. Εχει όμως και ένα στοιχείο προσωπικής πρόκλησης. Να αποδείξω με τη στάση και το παράδειγμά μου ότι στη ζωή, στην πολιτική, ιδίως στην πολιτική που αναφέρεται σε αξίες, μπορείς να είσαι μάχιμος και δημιουργικός, ίσως σε κάποιες περιπτώσεις ακόμα πιο χρήσιμος, και χωρίς αξιώματα. Να αποδείξω ότι η μάχη για τις ιδέες και η προσφορά δεν ορίζεται από την καρέκλα που κατέχει κανείς». Ακολούθησε η υπόσχεσή του για το μέλλον, λέγοντας: «Θέλω να απευθυνθώ στα χιλιάδες μέλη, τους φίλους και τους ψηφοφόρους του ΣΥΡΙΖΑ, που μαζί τους βρέθηκα και βρεθήκαμε σ’ αυτό το συναρπαστικό ταξίδι. Θα συνεχίσω να είμαι δίπλα σας. Να σας αισθάνομαι δίπλα μου. Το ταξίδι συνεχίζεται» και κατέληξε με στίχους του ποιητή Ναζίμ Χικμέτ: «Και η πιο όμορφη θάλασσα είναι αυτή που δεν έχουμε ακόμη ταξιδέψει». Ανάρπαστη έγινε στα κοινωνικά δίκτυα η φωτογραφία που τον έδειχνε να μπαίνει και πάλι στο αυτοκίνητο, όπου τον υποδεχόταν μια χαμογελαστή Μπέτυ Μπαζιάνα, η οποία με μια κίνηση του χάιδεψε την πλάτη. Λένε πως κάθε τέλος είναι και μια αρχή. Τόσο ο Αλέξης Τσίπρας όσο και ο ΣΥΡΙΖΑ χρειάζονται μια νέα αρχή.",2023-06-30 09:23:00
efsyn.gr,https://www.efsyn.gr/politiki/antipoliteysi/395797_ora-gia-politiki-orimansi-toy-syriza-ps,ΑΝΤΙΠΟΛΙΤΕΥΣΗ,Ωρα για πολιτική ωρίμανση του ΣΥΡΙΖΑ-Π.Σ.,2023-06-30 09:08, Δημήτρης Τερζής ,"Ο Αλέξης Τσίπρας, παρά το γεγονός ότι πολλοί ήταν εκείνοι που προδίκαζαν ότι θα παραδώσει το «δαχτυλίδι» της αρχηγίας σε κάποιον ή κάποια, δεν το έπραξε και οι πληροφορίες από στενούς του συνεργάτες αναφέρουν ότι δεν πρόκειται να κάνει κάτι τέτοιο Και τώρα τι; Πώς θα είναι ο ΣΥΡΙΖΑ-Π.Σ. χωρίς τον Αλέξη Τσίπρα; Τι θα συμβεί την επόμενη μέρα; Ποια είναι τα επίδικα για το κόμμα της αξιωματικής αντιπολίτευσης; Η Κουμουνδούρου θα πρέπει να μάθει να ζει χωρίς τον επί 15 χρόνια πρόεδρό της, ο οποίος θα είναι παρών στις διαδικασίες, θα βοηθήσει σίγουρα με την εμπειρία του, ωστόσο δεν θα είναι αυτός που θα έχει τον τελικό λόγο. Είναι αυτή μια πρωτόγνωρη διαδικασία για τον ΣΥΡΙΖΑ, ένα είδος διαφορετικής πολιτικής ωρίμανσης; Σίγουρα ναι. Πολλά ήταν τα στελέχη με τα οποία επικοινωνήσαμε χθες προκειμένου να καταγράψουμε μια πρώτη αντίδραση. «Είναι περίεργα», μας είπε κάποιος, ενώ άλλος απέφυγε να πει περισσότερα λόγω της συγκίνησης. Υπήρξαν και κάποιοι άλλοι που εμφανίζονται προβληματισμένοι για το μέλλον. Ο Αλέξης Τσίπρας, παρά το γεγονός ότι πολλοί ήταν εκείνοι που προδίκαζαν ότι θα παραδώσει το «δαχτυλίδι» της αρχηγίας σε κάποιον ή κάποια, δεν το έπραξε και οι πληροφορίες από στενούς του συνεργάτες αναφέρουν ότι δεν πρόκειται να κάνει κάτι τέτοιο. Κοινώς, δεν αναμένεται να «πριμοδοτήσει» κανέναν από τους υποψήφιους, τα ονόματα των οποίων γράφονται εδώ και μέρες ως εν δυνάμει διάδοχοί του. Ποια είναι τα πρόσωπα που έχουν ακουστεί; Κατά κύριο λόγο αυτά της Εφης Αχτσιόγλου, του Αλέξη Χαρίτση, του Διονύση Τεμπονέρα, νέων ανθρώπων δηλαδή, με επάρκεια και πολιτική κατάρτιση ικανή να δώσει στο κόμμα της αξιωματικής αντιπολίτευσης μια νέα ώθηση που τόσο χρειάζεται. Είναι σίγουρο ότι αυτά τα ονόματα θα γράφονται και θα ξαναγράφονται, ενώ σε αυτά αναμένεται να προστεθούν κι άλλα το επόμενο διάστημα. Ωστόσο ο ΣΥΡΙΖΑ στην παρούσα συγκυρία έχει να αντιμετωπίσει πιο άμεσα ζητήματα. Τη Δευτέρα ορκίζεται η νέα Βουλή και εν συνεχεία θα ακολουθήσουν οι προγραμματικές δηλώσεις της κυβέρνησης. Το γεγονός ότι ο ΣΥΡΙΖΑ βρίσκεται σε διαδικασία αναζήτησης νέου αρχηγού δεν σημαίνει ότι θα σταματήσουν οι λειτουργίες του ως κόμματος της αξιωματικής αντιπολίτευσης. Προς αυτή την κατεύθυνση η επικείμενη συνεδρίαση της πολιτικής γραμματείας θα έχει ως στόχο να εκλεγεί ο πρόεδρος της Κοινοβουλευτικής Ομάδας που σε συνεργασία με τη γραμματέα, τον αναπληρωτή γραμματέα και την πολιτική γραμματεία θα έχουν την ευθύνη για την ομαλή του λειτουργία και ταυτόχρονα θα δρομολογήσουν τις διαδικασίες προς το συνέδριο και την εκλογή νέου αρχηγού. Και εδώ μπαίνουν διάφορα ερωτήματα. Ηδη από χθες ακούστηκε το όνομα της Ολγας Γεροβασίλη ως επικρατέστερης για την προεδρία της Κοινοβουλευτικής Ομάδας. Οι πληροφορίες ανέφεραν πως η κ. Γεροβασίλη θα απαντούσε σήμερα στο αίτημα. Αξίζει να σημειωθεί ότι αποτελεί πιθανή περίπτωση καθώς υπήρξε στενή συνεργάτιδα του Αλέξη Τσίπρα χωρίς να ανήκει σε κάποια από τις τάσεις του ΣΥΡΙΖΑ. Το πρόσωπο λοιπόν είναι το πρώτο στο οποίο θα κληθούν να συμφωνήσουν τα μέλη της πολιτικής γραμματείας. Εν συνεχεία τα ερωτήματα αφορούν τον οδικό χάρτη που θα οδηγήσει στις διαδικασίες εκλογής νέου προέδρου. Σύμφωνα με το καταστατικό της εκλογής πρέπει να προηγηθεί συνέδριο και το ερώτημα εδώ είναι αν θα πρόκειται για «τακτικό», «έκτακτο» ή «διαρκές», γεγονός το οποίο θα κρίνει και ποιοι θα είναι σύνεδροι. Στην πρώτη και δεύτερη περίπτωση θα πρέπει να εκλεγούν νέοι σύνεδροι, στην τρίτη θα πρέπει να εκλεγεί νέο Σώμα. Αλλο βασικό ερώτημα έχει να κάνει με το ποιοι θα ψηφίσουν για νέο πρόεδρο. Υπενθυμίζεται ότι με απόφαση του προηγούμενου συνεδρίου ο πρόεδρος εκλέγεται από τη βάση, τα εγγεγραμμένα μέλη. Θα ισχύσει το ίδιο και εδώ ή το συνέδριο θα κληθεί να αποφασίσει κάτι διαφορετικό, π.χ. να επιστρέψει στην προτέρα κατάσταση, όπου ο πρόεδρος εκλέγεται από τους συνέδρους; Σε κάθε περίπτωση, όσο γρήγορα και αν θέλει το κόμμα να τρέξει τις διαδικασίες, τίποτε δεν αναμένεται να συμβεί πριν από τον Σεπτέμβριο που είναι και ο πιο πιθανός μήνας για να ολοκληρωθούν οι διαδικασίες. Επίσης το ποιος θα ανεβεί να μιλήσει εκ μέρους της αξιωματικής αντιπολίτευσης στη ΔΕΘ είναι ακόμη ένα ερώτημα, με τις πληροφορίες να αναφέρουν ως πιο πιθανό πρόσωπο τον/την επικεφαλής της Κοινοβουλευτικής Ομάδας. Μια πρώτη συζήτηση για τα ανωτέρω αναμένεται να γίνει αυτό το Σαββατοκύριακο με τη συνεδρίαση της πολιτικής γραμματείας, ενώ σήμερα αναμένεται να συνεδριάσουν οι τάσεις (Κίνηση Μελών, Ομπρέλα, ΡΕΝΕ) προκειμένου να ζυγίσουν τα δεδομένα. Η διάθεση πάντως που επικρατεί είναι να προχωρήσουν όλοι συντεταγμένα και με συνεννόηση προς τις διαδικασίες χωρίς να δημιουργηθούν ζητήματα που θα επιβάρυναν την εικόνα του κόμματος προς τα έξω.",2023-06-30 09:08:00
efsyn.gr,https://www.efsyn.gr/politiki/i-apopsi-tis-efsyn/395793_ton-foboyntai-akoma-kai-tora,Η ΑΠΟΨΗ ΤΗΣ «ΕΦ.ΣΥΝ.»,Τον φοβούνται ακόμα και τώρα!,2023-06-30 08:49, ΕΦ.ΣΥΝ. ,"Μπορεί να είναι ακόμα πρόωρη μια συνολική αποτίμηση της πολιτικής διαδρομής του Αλέξη Τσίπρα, αλλά δεν είναι δύσκολο να πει κανείς ότι ακόμα και μετά τη διπλή μεγάλη εκλογική ήττα του ΣΥΡΙΖΑ, ο πρόεδρός του παρέμενε το μεγάλο φόβητρο για τη Δεξιά όλων των αποχρώσεων, παρά τη συντριπτική της επικράτηση. Και ασφαλώς οι πρώτοι που νιώθουν βαθιά ανακούφιση από τη δύσκολη προσωπική απόφαση που ανακοίνωσε χτες το μεσημέρι ο Αλέξης Τσίπρας είναι οι πολιτικοί του αντίπαλοι σε όλο το κομματικό φάσμα, οι ίδιοι που όταν τον αντιμετώπιζαν στη Βουλή δυσκολεύονταν να τον αντικρούσουν ή απλώς επέλεγαν να αποχωρήσουν από την αίθουσα. Σ’ αυτή την κατηγορία ανήκει πρώτος απ’ όλους ο σημερινός πρωθυπουργός, ο οποίος έκανε ό,τι περνούσε από το χέρι του για να μη συμμετάσχει σε ένα ντιμπέιτ με τον αρχηγό του ΣΥΡΙΖΑ, παραδεχόμενος έτσι άθελά του τον φόβο του για μια ευθεία σύγκριση προγραμμάτων, αλλά και πολιτικών αξιών. Αλλά τι ήταν αυτό που φοβούνταν όλοι στο πρόσωπο του Αλέξη Τσίπρα; Ούτε το έμφυτο ταλέντο του στις δημόσιες αντιπαραθέσεις, ούτε την ευθύτητα στις δύσκολες απαντήσεις και στα ζητήματα που έθετε ο ίδιος. Ο Αλέξης Τσίπρας υπήρξε αυτός που, όπως είπε ο ίδιος χτες, παρέλαβε ένα μικρό κόμμα της Αριστεράς σε ηλικία 34 ετών και κάτω από εξαιρετικά αντίξοες συνθήκες το οδήγησε στην εξουσία και έγινε ο ίδιος ο πρώτος αριστερός πρωθυπουργός της χώρας. Αυτό είναι που φοβούνταν στον Τσίπρα οι πολιτικοί του αντίπαλοι. Οτι χάρη στην πολιτική του ιδιοφυΐα έκανε ένα άπιαστο όνειρο πολλών δεκαετιών πραγματικότητα. Και τώρα ανακουφισμένοι τον παρακολουθούν να αποχωρεί. Μόνο που κάνουν λάθος. Οι αξίες και οι αρχές της Αριστεράς, χάρη στην ανάδειξη του ΣΥΡΙΖΑ σε κόμμα εξουσίας, έχουν πολύ μεγαλύτερο ακροατήριο από εκείνο που παρέλαβε το 2008 ο Αλέξης Τσίπρας. Και είναι στο χέρι των μελών και των στελεχών του να ξεκινήσουν τώρα μια νέα προσπάθεια ανάκαμψης ώστε, όπως είπε χτες ο αποχωρών πρόεδρος, το κόμμα «να αλλάξει δραστικά, αν θέλει να διεκδικήσει εκ νέου με αξιώσεις την κυβέρνηση», με στόχο την «αντίσταση στις πολιτικές της Ν.Δ. και το μέτωπο στην Ακροδεξιά και τον νεοφασισμό που βρήκε θέση στην ελληνική Βουλή».",2023-06-30 08:49:00
efsyn.gr,https://www.efsyn.gr/politiki/antipoliteysi/395789_iliopoylos-gia-tsipra-se-eyharistoyme-gia-ola-mazi-sta-dyskola-kai,ΑΝΤΙΠΟΛΙΤΕΥΣΗ,Ηλιόπουλος για Τσίπρα: Σε ευχαριστούμε για όλα μαζί στα δύσκολα και στα εύκολα,2023-06-30 08:16, efsyn.gr ,"Νάσος Ηλιόπουλος Τους συνδέουν πολλά χρόνια κοινής πορείας στην Αριστερά και συνεργασίας από διάφορα πόστα στον ΣΥΡΙΖΑ. Ο Νάσος Ηλιόπουλος επέλεξε να σχολιάζει την παραίτηση του Αλέξη Τσίπρα με μια μακροσκελή ανάρτηση στο Facebook. Ο υπεύθυνος στρατηγικής επικοινωνίας του κόμματος μιλάει για τον πολιτικό που «το 2012 ανέλαβε την ευθύνη και μίλησε για την κυβέρνηση της Αριστεράς. Για μια Αριστερά που θα μπορεί να πετυχαίνει νίκες στο σήμερα, να βελτιώνει τις ζωές των ανθρώπων». «Μαζί στα δύσκολα και στα εύκολα.Αλέξη, σε ευχαριστούμε για όλα. Είμαστε πολύ τυχεροί και είναι τιμή μας. Ο αγώνας συνεχίζεται» υπογραμμίζει.  Μαζί στην Νεολαία Συνασπισμού, στην ""Ανοιχτή Πόλη"", στον Συνασπισμό και στον ΣΥΡΙΖΑ.  Μαζί στα δύσκολα και στα εύκολα. Ο πολιτικός που το 2012 ανέλαβε την ευθύνη και μίλησε για την κυβέρνηση της Αριστεράς. Για μια Αριστερά που θα μπορεί να πετυχαίνει νίκες στο σήμερα, να βελτιώνει τις ζωές των ανθρώπων.  Για μια κυβέρνηση που το 15-19 κατάφερε να μειώσει την φτώχεια και τις ανισότητες, να δώσει τέλος στο καθεστώς εξαίρεσης που είχαν δημιουργήσει τα προγράμματα δημοσιονομικής προσαρμογής και η χρεοκοπία. Που στήριξε τον κόσμο της εργασίας και το καθολικό δικαίωμα πρόσβασης στην υγεία.   Για την κυβέρνηση που δεν φοβήθηκε να μιλήσει για τα ανθρώπινα δικαιώματα ως στοιχείο της δημοκρατίας. Με το σύμφωνο συμβίωσης για όλα τα ζευγάρια και την ταυτότητα φύλου. Με την ιθαγένεια στα παιδιά μεταναστευτικής καταγωγής. Για την κυβέρνηση που δεν φοβήθηκε να τα βάλει με τον εθνικισμό και την πατριδοκαπηλία, με την υπογραφή της συμφωνίας των Πρεσπών.      Με την σημερινή του κίνηση αναλαμβάνει ξανά κάτι σημαντικό, να αποδείξει όπως είπε ότι ""η μάχη για τις ιδέες και η προσφορά δεν ορίζεται από την καρέκλα που κατέχει κανείς."" Μίλησε για την ανάγκη να υπάρξει ""ένα νέο κύμα του ΣΥΡΙΖΑ"".  Μίλησε για την ""εμπιστοσύνη στις αστείρευτες δυνάμεις της κοινωνίας και της Αριστεράς"". Αλέξη, σε ευχαριστούμε για όλα. Είμαστε πολύ τυχεροί και είναι τιμή μας. Ο αγώνας συνεχίζεται.  ",2023-06-30 08:16:00
efsyn.gr,https://www.efsyn.gr/politiki/antipoliteysi/395821_ta-sholia-politikon-antipalon,ΑΝΤΙΠΟΛΙΤΕΥΣΗ,Τα σχόλια πολιτικών αντιπάλων,2023-06-30 06:00, Γιάννης Μπασκάκης ,"Καμία ένδειξη πολιτικού πολιτισμού δεν μπόρεσε να επιδείξει ο Κυριάκος Μητσοτάκης ούτε καν τη στιγμή της παραίτησης του βασικού πολιτικού αντιπάλου του και με μια εμπαθή δήλωση, και μάλιστα από τις Βρυξέλλες κατά την άφιξή του στη Σύνοδο του Ευρωπαϊκού Συμβουλίου, είπε ότι «ήταν μια αναμενόμενη απόφαση μετά από τρεις συντριπτικές ήττες που υπέστη ο ΣΥΡΙΖΑ, και ο Αλέξης Τσίπρας προσωπικά, σε εθνικές εκλογές», ότι «με την παραίτηση του Αλέξη Τσίπρα κλείνει ένας κύκλος» και ότι «ο ΣΥΡΙΖΑ ήταν ένα κόμμα που τα τελευταία χρόνια, και στην κυβέρνηση αλλά και στην αντιπολίτευση, ταυτίστηκε με την τοξικότητα, με τον διχαστικό λόγο αλλά και με την εκκωφαντική αναποτελεσματικότητα όταν τελικά κλήθηκε να διαχειριστεί τις τύχες του τόπου. Τα κόμματα πρέπει να ενώνουν τους πολίτες και πρέπει, πρώτα και πάνω από όλα, να προτείνουν ρεαλιστικές, κοστολογημένες και εφαρμόσιμες λύσεις για τα προβλήματα των πολιτών. Σε αυτόν τον δρόμο ο ΣΥΡΙΖΑ δεν πορεύτηκε ποτέ. Ελπίζω να τον βρει. Του το εύχομαι ειλικρινά». Το ΠΑΣΟΚ δεν θέλησε να κάνει καμία επίσημη ή ανεπίσημη δήλωση, ωστόσο ο βουλευτής Αρκαδίας του κόμματος Οδυσσέας Κωνσταντινόπουλος, σε σχόλιό του στα μέσα κοινωνικής δικτύωσης, μετά τη δήλωση παραίτησης του Αλέξη Τσίπρα, έγραψε: «ειλικρινά δεν πίστευα ότι θα παραιτηθεί ο κ. Τσίπρας. Εντιμο πολιτικά εκ μέρους του». Από την πλευρά της η Αννα Διαμαντοπούλου, με ανάρτησή της, υποστήριξε ότι «αν υπάρξει άλλος(η) αρχηγός ο ΣΥΡΙΖΑ μπαίνει σε δίνη, ή ανασυγκρότησης ή διάσπασης» και ότι «το ΠΑΣΟΚ ανοίγει πόρτες υποδοχής και έχει πλέον δυνατότητες προσέγγισης με ΣΥΡΙΖΑ». Για τον πρωθυπουργό υποστήριξε ότι «χάνει αντίπαλο εύκολο γι’ αυτόν και κρίνεται μόνο για το έργο του όχι για τον φόβο του ερχομού του άλλου». Ο Γιάνης Βαρουφάκης με ανάρτησή του στο Twitter ανέφερε πως «η ανάληψη της ευθύνης της ήττας του ΣΥΡΙΖΑ με πραγματική παραίτηση εκτιμάται θετικά – ανεξάρτητα των διαφωνιών μας. Μάλιστα, καθιστά ακόμα επιτακτικότερη την ανασύνταξη των προοδευτικών δυνάμεων που δεν συνθηκολόγησαν».",2023-06-30 06:00:00
efsyn.gr,https://www.efsyn.gr/kosmos/395891_ekane-ton-gyro-toy-kosmoy-i-eidisi-tis-apohorisis,ΚΟΣΜΟΣ,Εκανε τον γύρο του κόσμου η είδηση της αποχώρησης,2023-06-30 06:00, Κορίνα Βασιλοπούλου ,"«Ηρθε η ώρα να ανοίξει ένας κύκλος». Με αυτά τα λόγια του Αλέξη Τσίπρα ξεκινούσε το ρεπορτάζ σχετικά με την παραίτησή του το BBC, ένα από τα πολλά διεθνή ΜΜΕ που ασχολήθηκαν χθες με το τέλος εποχής στον ΣΥΡΙΖΑ. «Ο Τσίπρας, 49 ετών σήμερα, ήταν ο νεότερος πρωθυπουργός της Ελλάδας τα τελευταία 150 χρόνια», ανέφερε το βρετανικό δίκτυο. «Ανέβηκε με ορμή στην εξουσία, υποσχόμενος να καταργήσει τα μέτρα λιτότητας που είχε επιβάλει η Ε.Ε. για την αντιμετώπιση της μαζικής κρίσης χρέους. Ωστόσο, αθέτησε σύντομα εκείνες τις δεσμεύσεις του και πολλοί στην Ελλάδα τον θυμούνται ως τον πολιτικό που λίγο έλειψε να βγάλει τη χώρα έξω από την ευρωζώνη». «Αφότου ανέλαβε την ηγεσία, ο Τσίπρας έχτισε ένα πιο συνεκτικό κόμμα, οδηγώντας το από μια μικρή πολιτική ομάδα στην εκλογική νίκη του 2015 με την υπόσχεση να ανασχέσει τα σκληρά μέτρα λιτότητας που απαιτούσαν οι δανειστές από άλλες χώρες της ευρωζώνης και το ΔΝΤ», έγραφε το Associated Press σε ένα περιεκτικό άρθρο του. «Η απόπειρα», συνέχιζε, «αποδείχθηκε αποτυχημένη, καθώς αργότερα την ίδια χρονιά επιβλήθηκε στην Ελλάδα τρίτο μνημόνιο προκειμένου να αποφύγει τη χρεοκοπία και την έξοδο από το ευρώ. Εν συνεχεία, λείανε τη μαχητική του στάση απέναντι στην Ευρωπαϊκή Επιτροπή και τελικά, σφυρηλάτησε στενούς δεσμούς με Ευρωπαίους ηγέτες, μεταξύ των οποίων η πρώην Γερμανίδα καγκελάριος Ανγκελα Μέρκελ. Δέχτηκε επιδοκιμασία για την οριστικοποίηση της συμφωνίας με τη Βόρεια Μακεδονία που επέσπευσε την πορεία ένταξης της γειτονικής χώρας στο ΝΑΤΟ κι ενίσχυσε τις προσπάθειές της για ένταξη στην Ευρωπαϊκή Ενωση». Το ειδησεογραφικό πρακτορείο στη συνέχεια αναφέρθηκε στην αντίδραση του πρωθυπουργού Κυριάκου Μητσοτάκη, καθώς και στο ζήτημα της διαδοχής, εστιάζοντας στο πρόσωπο της Εφης Αχτσιόγλου. «Αμέσως αφότου ανέλαβε την κυβέρνηση, ο Τσίπρας τάχθηκε κατά της λιτότητας και των μνημονίων της Ε.Ε. και του ΔΝΤ», έγραφε μεταξύ άλλων το ρεπορτάζ του Reuters. «Ομως, ύστερα από μήνες σκληρής μάχης με άλλες χώρες της ευρωζώνης, αναγκάστηκε τον Ιούνιο του 2015 να επιβάλει capital controls. Τον Ιούλιο, κέρδισε ένα δημοψήφισμα στο οποίο κάλεσε τους Ελληνες να απορρίψουν ένα νέο προτεινόμενο πακέτο διάσωσης, αλλά έκανε στροφή 180 μοιρών και υπέγραψε ακόμα ένα πιο αυστηρό μνημόνιο έναν μήνα μετά. Αφότου τελείωσε το τρίτο και τελευταίο πρόγραμμα διάσωσης το 2018», συνέχιζε το Reuters, «η χώρα ξαναβγήκε στις αγορές, μείωσε το χρέος της και η ανάπτυξη κοντεύει να ξεπεράσει τον μέσο όρο της ευρωζώνης. Ως εκ τούτου, έχει καταλαγιάσει ο θυμός του κόσμου». Η ισπανική εφημερίδα ABC δημοσίευε ένα αρκετά εκτενές ρεπορτάζ της ανταποκρίτριάς της στην Ελλάδα Μάρτα Κανιέτε. Το ρεπορτάζ, μεταξύ άλλων, αναφέρεται στην πολιτική πορεία του ως ενός ηγέτη που ανήλθε στην κυβέρνηση καταγγέλλοντας τη λιτότητα, αλλά «τελικά υπέκυψε στις απαιτήσεις της τρόικας υπογράφοντας τρίτο μνημόνιο», γεγονός που οδήγησε στη διάσπαση του ΣΥΡΙΖΑ. «Μία από τις αποφάσεις του που δέχτηκαν έντονες επικρίσεις ήταν η Συμφωνία των Πρεσπών», σχολιάζει, «η οποία προκάλεσε την αποχώρηση του κυβερνητικού εταίρου Ανεξάρτητοι Ελληνες», ενώ στο τέλος γράφει «τερματίζεται η θητεία ενός πολιτικού που ίσως το μεγαλύτερό του κατόρθωμα ήταν να βάλει τέλος στον ιστορικό δικομματισμό στην Ελλάδα, σηματοδοτώντας παράλληλα την ανοδική πορεία ενός πολιτικού που δεν προερχόταν από οικογένεια πολιτικών». «Στην Ελλάδα, η αποχώρηση του Αλέξη Τσίπρα από τον ΣΥΡΙΖΑ κλείνει την “αριστερή παρένθεση”», έγραφε η γαλλική Liberation με ρεπορτάζ του ανταποκριτή της στην Ελλάδα, Φαμπιάν Περιέ. «Ο αριστερός πρώην πρωθυπουργός Αλέξης Τσίπρας παραιτείται από την κομματική ηγεσία», έγραφε στην ιστοσελίδα του το Der Spiegel. Το γερμανικό περιοδικό επισήμαινε ότι η απόφαση αυτή πάρθηκε «μετά και τη δεύτερη ξεκάθαρη ήττα στις εκλογές του Ιουνίου», ενώ κατέληγε σε ένα ενδιαφέρον σχόλιο: «Μολονότι στον ΣΥΡΙΖΑ υπάρχουν γνωστές και δημοφιλείς φιγούρες που θα μπορούσαν να διεκδικήσουν την ηγεσία, κανείς ώς τώρα δεν έχει εκφραστεί ανοιχτά. Δεν αποκλείεται λοιπόν πολλά κομματικά μέλη να απευθύνουν έκκληση στον Τσίπρα να θέσει εκ νέου υποψηφιότητα».",2023-06-30 06:00:00
efsyn.gr,https://www.efsyn.gr/tehnes/media/395763_ti-grafoyn-ta-diethni-mme-gia-tin-paraitisi-tsipra,MEDIA,Τι γράφουν τα διεθνή ΜΜΕ για την παραίτηση Τσίπρα,2023-06-29 20:22, efsyn.gr ,"Με σύντομες αναδρομές στη θητεία του στο τιμόνι της χώρας ως πρωθυπουργός αλλά και ως αρχηγός της αξιωματικής αντιπολίτευσης, παρουσιάζουν την παραίτηση του Αλέξη Τσίπρα από την προεδρία του ΣΥΡΙΖΑ - Προοδευτική Συμμαχία τα διεθνή μέσα ενημέρωσης.  «Ο πρώην πρωθυπουργός της Ελλάδας Αλέξης Τσίπρας, ο οποίος κάποτε εξόργισε τους ευρωπαίους ηγέτες και έθεσε σε κίνδυνο τη συμμετοχή της χώρας στην ευρωζώνη, παραιτήθηκε από το κόμμα του, αφού το ποσοστό του στις εθνικές εκλογές της Κυριακής έπεσε κάτω από το ήδη χαμηλό αποτέλεσμα του Μαΐου», γράφει το Bloomberg. Αναφερόμενο στην πρωθυπουργία του το οικονομικό πρακτορείο αναφέρει: «Ο Τσίπρας προσπάθησε να επαναδιαπραγματευτεί τους όρους των προγραμμάτων που κράτησαν τη χώρα όρθια και μάλιστα έκανε δημοψήφισμα το καλοκαίρι του ίδιου έτους (2015). Στη συνέχεια αγνόησε τα αποτελέσματα, τα οποία απέρριψαν συντριπτικά τη λιτότητα εν μέσω του κλεισίματος των τραπεζών της χώρας για περίπου ένα μήνα, και συμφώνησε σε ένα νέο τρίτο πρόγραμμα διάσωσης». «Στον τομέα της εξωτερικής πολιτικής, ο Τσίπρας ήταν ο ηγέτης που έκλεισε μια συμφωνία με τον βόρειο γείτονα της Ελλάδας που την οδήγησε να μετονομαστεί σε Δημοκρατία της Βόρειας Μακεδονίας. Το θέμα εκκρεμούσε για δεκαετίες και η κίνηση βοήθησε τη Βόρεια Μακεδονία να κερδίσει την ένταξη στη συμμαχία του ΝΑΤΟ. Ο Τσίπρας κέρδισε διεθνή έπαινο για τη συμφωνία, αλλά υπέστη εσωτερική κριτική που του κόστισε ψήφους στις εκλογές του 2019 όταν έχασε την εξουσία». Το Politico σημειώνει ότι ήταν πρωθυπουργός κατά τη διάρκεια «κάποιων από τα πιο ταραχώδη χρόνια της κρίσης χρέους στην ευρωζώνη... Η κακή (σ.σ. εκλογική) απόδοση του ΣΥΡΙΖΑ και η παραίτηση Τσίπρα εγείρουν ερωτήματα σχετικά με το εάν η θέση του ως κύρια αντιπολίτευση θα μπορούσε τώρα να αμφισβητηθεί από το σοσιαλιστικό κόμμα ΠΑΣΟΚ», σχολιάζει το περιοδικό. Το Reuters, έχει τίτλο «Ο Έλληνας αριστερός ηγέτης Τσίπρας παραιτείται από ηγέτης του κόμματος ΣΥΡΙΖΑ μετά την εκλογική ήττα» και εξηγεί ότι η απόφασή του ελήφθη μετά την «βαριά εκλογική ήττα». Το δημοσίευμα αναφέρεται στην πολιτική διαδρομή του Αλέξη Τσίπρα στα χρόνια της ελληνικής κρίσης χρέους: «Ο Αλέξης Τσίπρας, που εισέβαλε στην εξουσία με μια ατζέντα κατά της λιτότητας στην Ελλάδα το 2015, αποχώρησε από το τιμόνι του ΣΥΡΙΖΑ μετά από 15 χρόνια στην ηγεσία του κόμματος την Πέμπτη...». Φιλοξενεί και την άποψη πολιτικών αναλυτών ότι ο ΣΥΡΙΖΑ έχασε τις εκλογές επειδή «απέτυχε να δει την προθυμία του εκλογικού σώματος να απομακρυνθεί από τα χρόνια της κρίσης». Το BBC σχολιάζει ότι «ανέβηκε στην εξουσία, υποσχόμενος να καταργήσει τα μέτρα λιτότητας που επιβλήθηκαν από την Ε.Ε. για να ξεπεράσει τη μαζική κρίση χρέους της Ελλάδας. Αλλά αρνήθηκε αυτές τις δεσμεύσεις αμέσως μετά, και πολλοί Έλληνες τον θυμούνται ως πολιτικό που παραλίγο να διώξει τη χώρα από την ευρωζώνη». Το Associated Press αναφέρεται στις δηλώσεις του Αλέξης Τσίπρα και στην επόμενη ημέρα στο κόμμα. Στο ρεπορτάζ σημειώνει ότι κανένα από τα προβεβλημένα στελέχη του ΣΥΡΙΖΑ δε ζήτησαν την παραίτηση Τσίπρα για την εκλογική ήττα. «Ωστόσο ο Ευκλείδης Τσακαλώτος, πρώην υπουργός Οικονομικών του ΣΥΡΙΖΑ, τον είχε προτρέψει να συλλογιστεί τα αποτελέσματα και να ""προβεί στις απαραίτητες ενέργειες’""». Σύμφωνα με το πρακτορείο η 38χρονη Έφη Αχτσιόγλου έχει λάβει στήριξη από τμήμα του κόμματος για να διεκδικήσει ηγετικό ρόλο, αλλά δεν έχει συζητήσει δημόσια τα σχέδιά της. Από την πλευρά του, ο Guardian κάνει μια αναδρομή στην πολιτική διαδρομή του Αλέξη Τσίπρα, αναφέροντας μεταξύ άλλων: «Ο Τσίπρας υπηρέτησε ως πρωθυπουργός της Ελλάδας από το 2015 έως το 2019 σε πολιτικά ταραχώδη χρόνια, καθώς η χώρα πάλευε να παραμείνει στην ευρωζώνη και να τερματίσει μια σειρά διεθνών προγραμμάτων διάσωσης"". Εστιάζει επίσης, στο πρόσωπο της Έφης Αχτσιόγλου για την επόμενη ημέρα στον ΣΥΡΙΖΑ.",2023-06-29 20:22:00
efsyn.gr,https://www.efsyn.gr/politiki/antipoliteysi/395751_paraskinio-tis-paraitisis-tsipra-kai-i-epomeni-mera-ston-syriza,ΑΝΤΙΠΟΛΙΤΕΥΣΗ,Το παρασκήνιο της παραίτησης Τσίπρα και η επόμενη μέρα στον ΣΥΡΙΖΑ,2023-06-29 19:14, efsyn.gr ,"Ένα μεγάλο πολιτικό κεφάλαιο για τον ΣΥΡΙΖΑ-ΠΣ και την πολιτική ζωή του τόπου έκλεισε σήμερα με την παραίτηση του Αλέξη Τσίπρα. Η ανακοίνωση της παραίτησης του ίσως για κάποιους να ήταν αναμενόμενη. Ή ακόμα και ενδεδειγμένη μετά τη διπλή βαριά ήττα στις βουλευτικές εκλογές. Για τους περισσότερους όμως στο κόμμα, όπως και σε μεγάλο μέρος του κόσμου που στηρίζει τον ΣΥΡΙΖΑ, έσκασε μάλλον σα βόμβα. Σύμφωνα με πληροφορίες ελάχιστοι άνθρωποι κοντά στον πρόεδρο γνώριζαν τις προθέσεις του. Είναι χαρακτηριστικό άλλωστε πως μέχρι χθες το βράδυ υπήρχαν διαρροές, ενόψει της συνεδρίασης του Εκτελεστικού Γραφείου, πως θα πρότεινε «σαρωτικές αλλαγές». Σε συνδυασμό δε με τη δήλωσή του το βράδυ της Κυριακής πως θα θέσει τον εαυτό του στην κρίση των μελών του κόμματος, οι πιο πολλοί υπέθεταν πως ο Αλ. Τσίπρας θα ήταν εκ νέου υποψήφιος. Έτσι, τα μέλη του κόμματος που συμμετείχαν σήμερα το πρωί στη συνεδρίαση του  εκτελεστικού γραφείου του ΣΥΡΙΖΑ-ΠΣ πάγωσαν στο άκουσμα της ανακοίνωσής του.  Ο ίδιος πάντως ήταν αποφασισμένος. Σύμφωνα με πληροφορίες τους ξεκαθάρισε ότι η παραίτησή του δεν είναι προς συζήτηση και ότι πρόκειται για αμετάκλητη απόφαση.  Η απόφαση του Αλ. Τσίπρα, που οδήγησε το κόμμα από μονοψήφια ποσοστά στην κυβέρνηση και τρεις φορές στην αξιωματική αντιπολίτευση, σηματοδοτεί ένα τέλος εποχής και ανοίγει ένα νέο άγνωστο κεφάλαιο. Μετά την οδυνηρή ήττα και την αποχώρηση του προέδρου, ο ΣΥΡΙΖΑ καλείται να βρει τον βηματισμό του σε μια δύσκολη πολιτική συγκυρία και γεμάτη από προκλήσεις όχι μόνο στο μέτωπο της οικονομίας αλλά και σε αυτό της δημοκρατίας. Τις επόμενες μέρες, πιθανόν μέσα στο Σαββατοκύριακο, αναμένεται να συνεδριάσει  η πολιτική γραμματεία του ΣΥΡΙΖΑ, η οποία και θα αναλάβει τη συγκρότηση Κεντρικής Οργανωτικής Επιτροπής Συνεδρίου και θα οδηγήσει το κόμμα στις διαδικασίες που προβλέπονται για την εκλογή ηγεσίας. Πιθανόν να συνεδριάσει και η Κεντρική Επιτροπή. Στο μεταξύ, μέσα στην εβδομάδα, πιθανότατα την Τρίτη, η κοινοβουλευτική ομάδα του ΣΥΡΙΖΑ θα πρέπει να εκλέξει τον πρόεδρό της, δηλαδή τον άνθρωπο που θα εκπροσωπεί το κόμμα στο κοινοβούλιο. Πληροφορίες αναφέρουν ότι αναζητείται ένα πρόσωπο κοινής αποδοχής. Ένα απ' τα ονόματα που έχουν  ήδη ακουστεί είναι αυτό της Όλγας Γεροβασίλη, που μέχρι πρότινος ήταν γραμματέας της κοινοβουλευτικής ομάδας.  Παράλληλα, έχουν αρχίσει στο παρασκήνιο οι συζητήσεις και οι ζυμώσεις για το ποιοι θα μπουν στην κούρσα της διαδοχής.",2023-06-29 19:14:00
efsyn.gr,https://www.efsyn.gr/politiki/antipoliteysi/395741_diapseydoyn-ta-peri-paraitisis-tzanakopoyloy-ap-tin-kentriki-epitropi,ΑΝΤΙΠΟΛΙΤΕΥΣΗ,Διαψεύδουν τα περί παραίτησης Τζανακόπουλου απ' την Κεντρική Επιτροπή του ΣΥΡΙΖΑ,2023-06-29 16:18, efsyn.gr ,"Σε διάψευση των πληροφοριών και της έντονης φημολογίας για παραίτηση του Δημήτρη Τζανακόπουλου από την Κεντρική Επιτροπή του ΣΥΡΙΖΑ-ΠΣ προχώρησαν αρμόδιες πηγές του κόμματος. Η είδηση περί παραίτησης έγινε γνωστή μετά τις ανακοινώσεις του Αλέξη Τσίπρα, που σήμερα έκανε γνωστό ότι αποχωρεί απ' το τιμόνι του κόμματος. Η φημολογία για τον κ. Τζανακόπουλο φούντωσε μετά τα δημοσιεύματα για πολύ έντονο καυγά με τον Πάνο Ρήγα το βράδυ των εκλογών, στα γραφεία της Κουμουνδούρου. Σύμφωνα μάλιστα με την εφημερίδα «Δημοκρατία» οι δύο δύο πρώην γραμματείς του κόμματος όχι μόνο αντάλλαξαν βαριές κουβέντες αλλά ήρθαν στα χέρια και το επεισόδιο έληξε με την παρέμβαση τρίτων. ",2023-06-29 16:18:00
efsyn.gr,https://www.efsyn.gr/politiki/antipoliteysi/395718_paraitithike-o-alexis-tsipras-den-tha-einai-xana-ypopsifios,ΑΝΤΙΠΟΛΙΤΕΥΣΗ,Παραιτήθηκε ο Αλέξης Τσίπρας - Δεν θα είναι ξανά υποψήφιος,2023-06-29 13:27, efsyn.gr ,"Παραιτήθηκε σήμερα το μεσημέρι ο Αλέξης Τσίπρας μετά τη μεγάλη συζήτηση, η οποία έχει ανοίξει από τις 22 Μαΐου ύστερα από την ευρεία ήττα του κόμματος που επιβεβαιώθηκε στις δεύτερες κάλπες της περασμένης Κυριακής. Ο πρόεδρος του ΣΥΡΙΖΑ-Προοδευτική ανακοίνωσε σε έκτακτες δηλώσεις του από το Ζάππειο Μέγαρο ότι δεν θα είναι ξανά υποψήφιος για την αρχηγία του κόμματος. Όπως ανέφερε, δρομολογείται εκλογή νέας ηγεσίας απευθείας από τα μέλη του κόμματος με στόχο την «βαθιά ανανέωση και την επανίδρυσή του», στο πλαίσιο μιας διαδικασίας, για τον «νέο ΣΥΡΙΖΑ», «που θα αγκαλιάζει όλους τους φίλους και τις κοινωνικές ομάδες που θέλουμε να εκπροσωπούμε.  Αποφάσισα λοιπόν να προτείνω την εκλογή νέας ηγεσίας από τα μέλη του Κόμματος, όπως ορίζει το καταστατικό του. Την άμεση προσφυγή στις σχετικές διαδικασίες. Στις οποίες φυσικά δεν θα είμαι υποψήφιος. Θα είμαι όμως παρών πριν, κατά τη διάρκεια, αλλά και μετά από αυτές (σ.σ. τις διαδικασίες). Για μένα έχει στοιχείο οδύνης, όπως θα είχε για τον καθένα. Γοητευτικό στοιχείο προσωπικής πρόκλησης να αποδείξω με τη στάση και το παράδειγμά μου ότι  τη ζωή και την πολιτική μπορείς να είσαι μάχιμος και δημιουργικός», να δίνει «μάχη για ιδέες που δεν ορίζεται από την καρέκλα που κατέχει κανείς». Ο κ. Τσίπρας σημείωσε πως «το αρνητικό εκλογικό αποτέλεσμα μπορεί και πρέπει να γίνει αρχή του νέου κύκλου», επειδή το λαϊκό σώμα έδωσε εντολή στον ΣΥΡΙΖΑ «πρώτον να ανταποκριθεί στο ρόλο της αξιωματικής αντιπολίτευσης και δεύτερον να αλλάξει δραστικά». «Οφείλουμε να ανταποκριθούμε άμεσα χωρίς καμία χρονοτροβή τόσο στην αντιπαράθεση με την κυβέρνηση της Ν.Δ. όσο και με τις δικές μας παθογένειες και προβλήματα» πρόσθεσε και αναφέρθηκε στα μέτωπα που έχει μπροστά του, για την «ποιότητα Δημοκρατίας», «αντιστάσεις στις πολιτικές της Ν.Δ.», «μέτωπο στη δεξιά και το νεοφασισμό».  Ξεκινώντας την ομιλία του τόνισε την ανάγκη ο ΣΥΡΙΖΑ να ανανεώσει το δυναμικό του από πάνω μέχρι κάτω, να εφεύρει τον νέο ΣΥΡΙΖΑ που είναι «η πρώτη προτεραιότητα», να βάλει τέλος σε «νοοτροπίες που μας κόστισαν ακριβά», όπως και για τη λήψη δύσκολων και γενναίων αποφάσεων που αφορούν πρώτα εκείνον  «Υπήρξα επικεφαλής του ΣΥΡΙΖΑ στον ιστορικό κύκλο που κλείνει» είπε σημειώνοντας ότι σε ηλικία 34 ετών παρέλαβε ένα μικρό κόμμα της αριστεράς, το οποίο έγινε ο κορμός της προοδευτικής παράταξης. «Το πρώτο αριστερό κόμμα στην Ευρώπη που κυβέρνησε και μάλιστα σε ιστορικές στιγμές για την πατρίδα και την Ευρώπη. Σε απίστευτα δύσκολες συνθήκες, με την κοινωνία καταρρακωμένη και την οικονομία χρεοκοπημένη. Αυτό το ταξίδι ήταν μια πορεία που κάθε μέρα της ήταν μια μέρα μάχης» είπε. Παράλληλα, θύμισε την καχύποπτη και εχθρική στάση μιας συμμαχίας δανειστών απέναντι στην Ελλάδα, την οποία θεωρούσαν ως άξια τιμωρίας, προχωρώντας σε πιέσεις και εκβιασμούς που βρίσκαν ισχυρούς συμπαραστάτες μέσα στη χώρα. Ο κ. Τσίπρας δήλωσε «περήφανος για όσα πετύχαμε», υποστηρίζοντας πως χάρη στην κυβέρνησή του η χώρα βγήκε από το μνημόνιο, ρύθμισε το χρέος, επούλωσε τα τραύματα της κοινωνίας και της οικονομίας, αποκατέστησε την εικόνα της στο εξωτερικό, και σύναψε την Συμφωνία των Πρεσπών. «Αυτό το έργο είναι δικό σας και δικό μας. Δεν μπορεί κανείς να μας το πάρει. Αυτό το δύσκολο ταξίδι όμως είχε και συμβιβασμούς. Είχε και δύσκολες αποφάσεις. Είχε και τραύματα. Είχε και φθορά. Σε κάθε περίπτωση, όμως, ήταν ένα ταξίδι που άφησε αποτύπωμα στην Ιστορία» είπε. Νωρίτερα, μίλησε για ένα επικίνδυνο και συναρπαστικό ταξίδι σε όλη αυτή την πορεία, για την «τύχη και τιμή την οποία χρωστάω στον ελληνικό λαό και τους συντρόφους μου να είμαι ο πρώτος αριστερός πρωθυπουργός». Για ένα «ταξίδι που άφησε αποτύπωμα στην ιστορία, με επιτυχίες, λάθη, μάχες που κερδίσαμε για λογαριασμό της πατρίδας αλλά και εκείνες που χάσαμε αποτελούν αναντικατάστατη παρακαταθήκη». «Το εμείς πάνω από το εγώ είναι ο δρόμος για να ξεπεράσουμε τις δυσκολίες» είπε, μεταξύ άλλων, και δεσμεύτηκε ότι θα συνεχίσει να είναι δίπλα στους χιλιάδες υποστηρικτές της παράταξης. Τέλος, εξέφρασε «εμπιστοσύνη στο ανθρώπινο δυναμικό του κόμματός, στις αστείρευτες δυνάμεις της αριστεράς» και κατέληξε λέγοντας πως «το ταξίδι συνεχίζεται και η πιο όμορφη θάλασσα είναι αυτή που δεν έχουμε ακόμα ταξιδέψει». «Αναμενόμενη απόφαση μετά από τρεις συντριπτικές ήττες» δήλωσε ο Κ. Μητσοτάκης. «Εκτιμάται θετικά – ανεξάρτητα των διαφωνιών μας» σχολίασε ο Γ. Βαρουφάκηςhttps://t.co/oezQvoteOs",2023-06-29 13:27:00
efsyn.gr,https://www.efsyn.gr/politiki/antipoliteysi/395702_live-oi-ektaktes-diloseis-tsipra-plirofories-gia-paraitisi,ΑΝΤΙΠΟΛΙΤΕΥΣΗ,Live οι έκτακτες δηλώσεις Τσίπρα - Πληροφορίες για παραίτηση,2023-06-29 11:22, efsyn.gr ,"Σ' εξέλιξη βρίσκονται οι δηλώσεις του Αλέξη Τσίπρα από το Ζάππειο Μέγαρο, αφού ολοκληρώθηκε η συνεδρίαση του Εκτελεστικού Γραφείου του ΣΥΡΙΖΑ-Προοδευτική Συμμαχία, σε διευρυμένη μορφή, στην Κουμουνδούρου. Ο μακροβιότερος πρόεδρος του κόμματος ανοίγει τα χαρτιά του, ενώ στην παράταξη αποφασίζουν τις επόμενες κινήσεις και αποτιμούν το εκλογικό αποτέλεσμα της 25ης Ιουνίου έπειτα από την οδυνηρή ήττα στην κάλπη. Πληροφορίες αναφέρουν ότι αναμένεται να ανακοινώσει την παραίτησή του από την προεδρία του κόμματος στο πλαίσιο των σαρωτικών αλλαγών που έχει ετοιμάσει. Μένει να δούμε τον οδικό χάρτη των εξελίξεων.        Μέχρι σήμερα έχει γίνει γνωστό πως ο κ. Τσίπρας θα διεκδικήσει εκ νέου την αρχηγία στο επικείμενο συνέδριο το φθινόπωρο. Πληροφορίες αναφέρουν πως στην «Ομπρέλα»  έχουν καταλήξει στην επιλογή του Ευκλείδη Τσακαλώτου ως ανθυποψήφιου. ",2023-06-29 11:22:00
efsyn.gr,https://www.efsyn.gr/politiki/antipoliteysi/395653_o-alexis-tsipras-anoigei-ta-hartia-toy,ΑΝΤΙΠΟΛΙΤΕΥΣΗ,Ο Αλέξης Τσίπρας ανοίγει τα χαρτιά του,2023-06-28 22:53, efsyn ,"Αλέξης Τσίπρας Έπειτα από τρεις μέρες εσωτερικών διεργασιών και αναστοχασμού για το οδυνηρό εκλογικό αποτέλεσμα ο Αλέξης Τσίπρας επιστρέφει αύριο, Πέμπτη, στο γραφείο του στην Κουμουνδούρου και η τοποθέτησή του αναμένεται με μεγάλο ενδιαφέρον. Σύμφωνα με πληροφορίες, στις 11 το πρωί θα συνεδριάσει το Εκτελεστικό Γραφείο του κόμματος προκειμένου να γίνει μια πρώτη αποτίμηση αλλά και συζήτηση για την επόμενη μέρα στο κόμμα. Οι ίδιες πληροφορίες αναφέρουν ότι θα ζητήσει σαρωτικές αλλαγές. Ο ίδιος άλλωστε ο Αλέξης Τσίπρας το βράδυ των εκλογών είπε ότι θα θέσει τον εαυτό του στην κρίση των μελών του ΣΥΡΙΖΑ-ΠΣ. Έτσι εξηγείται και η διαρροή που έγινε νωρίτερα από πηγές της Κουμουνδούρου πως αν και δέχτηκε επίσημη πρόσκληση από τους Ευρωπαίους Σοσιαλιστές για την προσύνοδο (29/06) των ηγετών του PES δεν θα πάει «λόγω ανειλημμένων υποχρεώσεων». Στο μεταξύ, η πληροφορία πως θα συνεδριάσει η Κεντρική Επιτροπή αυτό το Σαββατοκύριακο δεν επιβεβαιώνεται προς το παρόν και κερδίζει έδαφος να διεξαχθεί το επόμενο καθώς αναμένεται να προηγηθεί η συνεδρίαση της Πολιτικής Γραμματείας. Με το χρόνο να τρέχει, ο ΣΥΡΙΖΑ θα οδηγηθεί σε συνέδριο με ορίζοντα το φθινόπωρο και εν συνεχεία σε εσωκομματικές εκλογές στις οποίες ο Αλέξης Τσίπρας θα είναι εκ νέου υποψήφιος Τόσο η εκλογή του προέδρου όσο και της Κεντρικής Επιτροπής θα γίνει έπειτα από ψηφοφορία των μελών του κόμματος με το στοίχημα που μπαίνει να είναι η συμμετοχή να μην είναι χαμηλότερη από την προηγούμενη ψηφοφορία. Με όλα τα σενάρια να είναι ανοιχτά και χωρίς να υπάρχει δημόσια τοποθέτηση για άλλη υποψηφιότητα πέραν του Αλέξη Τσίπρα πληροφορίες θέλουν στην «Ομπρέλα» να έχουν καταλήξει στην επιλογή του Ευκλείδη Τσακαλώτου ως ανθυποψήφιου. Μάλιστα, το Σαββατοκύριακο, η τάση του κόμματος θα έχει συνάντηση για το θέμα αυτό εάν δεν συγκληθεί η Κεντρική Επιτροπή. Όλα αυτά ενώ συνεχίζονται οι δημόσιες τοποθετήσεις στελεχών του κόμματος με τον συντονιστή της Εκλογικής Επιτροπής, Διονύση Τεμπονέρα, να δηλώνει (Παραπολιτικά FM) πως «είναι απαραίτητη η ανανέωση» χωρίς αναφέρεται στον Αλέξη Τσίπρα τον οποίο χαρακτήρισε ηγέτη διεθνούς εμβέλειας και τον έθεσε εγγυητή της ενότητας και άνθρωπο που «έχει τον πρώτο λόγο στις διεργασίας που θα ακολουθήσουν».",2023-06-28 22:53:00
efsyn.gr,https://www.efsyn.gr/politiki/antipoliteysi/395643_syriza-apofasistikotita-kontra-ston-kindyno-esostrefeias,ΑΝΤΙΠΟΛΙΤΕΥΣΗ,ΣΥΡΙΖΑ: Αποφασιστικότητα κόντρα στον κίνδυνο εσωστρέφειας,2023-06-28 20:21, efsyn.gr ,"Εν αναμονή των συνεδριάσεων των οργάνων του ΣΥΡΙΖΑ-Π.Σ. για την αποτίμηση των εκλογών, ο Αλέξης Τσίπρας προετοιμάζει μεθοδικά την επόμενη μέρα έχοντας επαφές με στελέχη του κόμματος.  Ο πρόεδρος του κόμματος της Κουμουνδούρου εμφανίζεται αποφασισμένος να τελειώσει άμεσα με τον κίνδυνο διάχυσης της εσωστρέφειας εξαιτίας της διπλής ήττας στις εκλογικές μάχες του Μαΐου και του Ιουνίου και όλα δείχνουν πως θα υπάρξει ένα καθαρό μονοπάτι πριν από τη διεξαγωγή των δημοτικών εκλογών. Μόνο τυχαίο άλλωστε δεν είναι το γεγονός πως ο Αλέξης Τσίπρας αν και δέχτηκε επίσημη πρόσκληση από τους Ευρωπαίους Σοσιαλιστές για την προσύνοδο (29/06) των ηγετών του PES δεν θα πάει «λόγω ανειλημμένων υποχρεώσεων», όπως διαρρέουν πηγές της Κουμουνδούρου. Στο μεταξύ, η πληροφορία πως θα συνεδριάσει η Κεντρική Επιτροπή αυτό το Σαββατοκύριακο δεν επιβεβαιώνεται και κερδίζει έδαφος να διεξαχθεί το επόμενο καθώς αναμένεται να προηγηθεί η συνεδρίαση της Πολιτικής Γραμματείας. Με το χρόνο να τρέχει ο ΣΥΡΙΖΑ θα οδηγηθεί σε συνέδριο με ορίζοντα το φθινόπωρο και εν συνεχεία σε εσωκομματικές εκλογές στις οποίες ο Αλέξης Τσίπρας θα είναι εκ νέου υποψήφιος. Τόσο η εκλογή του προέδρου όσο και της Κεντρικής Επιτροπής θα γίνει έπειτα από ψηφοφορία των μελών του κόμματος με το στοίχημα που μπαίνει να είναι η συμμετοχή να μην είναι χαμηλότερη από την προηγούμενη ψηφοφορία. Με όλα τα σενάρια να είναι ανοιχτά και χωρίς να υπάρχει δημόσια τοποθέτηση για άλλη υποψηφιότητα πέραν του Αλέξη Τσίπρα πληροφορίες θέλουν στην «Ομπρέλα» να έχουν καταλήξει στην επιλογή του Ευκλείδη Τσακαλώτου ως ανθυποψήφιου. Μάλιστα, το Σαββατοκύριακο, η τάση του κόμματος θα έχει συνάντηση για το θέμα αυτό εάν δεν συγκληθεί η Κεντρική Επιτροπή. Όλα αυτά ενώ συνεχίζονται οι δημόσιες τοποθετήσεις στελεχών του κόμματος με τον συντονιστή της Εκλογικής Επιτροπής, Διονύση Τεμπονέρα, να δηλώνει (Παραπολιτικά FM) πως «είναι απαραίτητη η ανανέωση» χωρίς αναφέρεται στον Αλέξη Τσίπρα τον οποίο χαρακτήρισε ηγέτη διεθνούς εμβέλειας και τον έθεσε εγγυητή της ενότητας και άνθρωπο που «έχει τον πρώτο λόγο στις διεργασίας που θα ακολουθήσουν». Είπε πως θα συνεδριάσουν τα όργανα του κόμματος, θα τεθεί επί τάπητος ένας οδικός χάρτης και θα αναζητηθούν το στίγμα και οι πολιτικές θέσεις του ΣΥΡΙΖΑ. «Το κρίσιμο είναι να παρουσιάσουμε μέσω του οδικού χάρτη ένα συγκεκριμένο πολιτικό σχέδιο, γιατί προφανώς το πολιτικό σχέδιο που είχαμε στα πλαίσια των δύο εκλογικών διαδικασιών δεν πέτυχε. Δεν πείσαμε τους πολίτες, δεν το καταφέραμε αυτό, από εκεί και πέρα στον βαθμό που οι πολιτικές θα διαμορφωθούν και η πολιτική ταυτότητα θα οριστεί, βεβαίως θα προκύψουν τα πρόσωπα τα οποία μπορούν να υπηρετήσουν τις πολιτικές αυτές» είπε.",2023-06-28 20:21:00
efsyn.gr,https://www.efsyn.gr/politiki/antipoliteysi/395618_parembasi-temponera-me-apodekti-kai-tin-kentroaristera-enopsei,ΑΝΤΙΠΟΛΙΤΕΥΣΗ,Παρέμβαση Τεμπονέρα με αποδέκτη και την Κεντροαριστερά ενόψει αυτοδιοικητικών εκλογών,2023-06-28 16:09, efsyn.gr ,"Μήνυμα προς το ΠΑΣΟΚ-ΚΙΝ.ΑΛΛ. στέλνει ο συντονιστής της Εκλογικής Επιτροπής του ΣΥΡΙΖΑ, Διονύσης Τεμπονέρας, ενόψει των αυτοδιοικητικών εκλογών τον Οκτώβριο, μετά την επικράτηση με διαφορά της Ν.Δ. αλλά και την ανησυχητική ενίσχυση της ακροδεξιάς. Μιλώντας σήμερα στα Παραπολιτικά ο Δ. Τεμπονέρας μίλησε όχι μόνο για τις διεργασίες εντός του ΣΥΡΙΖΑ-ΠΣ αλλά και γενικά για τις επερχόμενες πολιτικές εξελίξεις στη χώρα.  Ερωτηθείς αν τον ανησυχεί ενδεχόμενο διάσπασης του ΣΥΡΙΖΑ-ΠΣ ξεκαθάρισε: «Τέτοιο ζήτημα δεν τίθεται.  Έχω την αίσθηση ότι όχι μόνο δεν θα υπάρχει διάσπαση, αλλά επειδή ακριβώς έχουμε μπει σε ένα βαθύ μπλε ή και λίγο μαύρο τούνελ, νομίζω ότι το αμέσως επόμενο διάστημα θα ενεργοποιηθούν δημοκρατικά αντανακλαστικά σε όλη την κοινωνία, αυτό δεν αφορά μόνο τον ΣΥΡΙΖΑ-Προοδευτική Συμμαχία, θεωρώ ότι αφορά και άλλα κόμματα του δημοκρατικού χώρου, προκειμένου να συγκροτηθεί ένα πλατύ δημοκρατικό μέτωπο απέναντι σε μια Δεξιά η οποία έρχεται με διαθέσεις τις οποίες ήδη έχει δείξει».  Όπως τόνισε «το μέτωπο θα προκύψει με όλους εκείνους τους δημοκρατικούς πολίτες οι οποίοι αντιλαμβάνονται την κρισιμότητα των στιγμών, αντιλαμβάνονται τον πολιτικό συσχετισμό που έχει σχηματιστεί και είναι εξαιρετικά αρνητικός για όλη την κοινωνία. Νομίζω ότι και η Αριστερά και η Κεντροαριστερά, με πρώτο σημείο καμπής τις επερχόμενες αυτοδιοικητικές εκλογές, θα πρέπει να συναινέσουν προκειμένου να μην επιτρέψουμε η ΝΔ και αυτή η συντηρητική κυβέρνηση να βάλει ακόμα πιο γερά θεμέλια μέσα στο επόμενο χρονικό διάστημα». Ερωτηθείς δε αν αφήνει ανοιχτό το ενδεχόμενο ΣΥΡΙΖΑ και ΠΑΣΟΚ να κατέβουν από κοινού στις επερχόμενες αυτοδιοικητικές εκλογές είπε: Όποιος δεν το συμμερίζεται αυτό θεωρώ ότι δεν έχει αντιληφθεί τι συντελέστηκε στη χώρα την προηγούμενη Κυριακή. Ο Δ. Τεμπονέρας είπε πως είναι απαραίτητη η ανανέωση, η οποία δεν αφορά τον Αλέξη Τσίπρα, τον οποίο χαρακτήρισε ηγέτη διεθνούς εμβέλειας, ενώ τόνισε πως είναι εγγυητής της ενότητας και πως έχει τον πρώτο λόγο στις διεργασίας που θα ακολουθήσουν. Είπε πως θα συνεδριάσουν τα όργανα του κόμματος, θα τεθεί επί τάπητος ένας οδικός χάρτης και θα αναζητηθούν το στίγμα και οι πολιτικές θέσεις του ΣΥΡΙΖΑ. «Το κρίσιμο είναι να παρουσιάσουμε μέσω του οδικού χάρτη ένα συγκεκριμένο πολιτικό σχέδιο, γιατί προφανώς το πολιτικό σχέδιο που είχαμε στα πλαίσια των δύο εκλογικών διαδικασιών δεν πέτυχε. Δεν πείσαμε τους πολίτες, δεν το καταφέραμε αυτό, από εκεί και πέρα στον βαθμό που οι πολιτικές θα διαμορφωθούν και η πολιτική ταυτότητα θα οριστεί, βεβαίως θα προκύψουν τα πρόσωπα τα οποία μπορούν να υπηρετήσουν τις πολιτικές αυτές» είπε. Αναφορικά με τις δηλώσεις του κ. Βίτσα είπε: « Έχουμε υποστεί μια μεγάλη ήττα, μια βαριά ήττα και οι αναλύσεις και οι τοποθετήσεις όλων θα έπρεπε να είναι πιο προσεκτικές. Να περιμένουμε πρώτα να συνεδριάσουν τα όργανα, να ληφθούν οι αποφάσεις και να τεθεί επί τάπητος ένας οδικός χάρτης, ο οποίος θα μας πάει συντεταγμένα σε διαδικασίες όπου θα αποφασίσουμε κρίσιμα ζητήματα, όπως είναι το πολιτικό μας στίγμα, η πολιτική ταυτότητα, η θέση και η φυσιογνωμία μας, να δούμε ποια συμφέροντα θέλουμε να εκπροσωπήσουμε στην κοινωνία». «Θεωρώ αυτονόητο ότι θα υπάρξει αυτοσυγκράτηση και τα ζητήματα αυτά θα απαντηθούν και θα λυθούν συντεταγμένα στα πλαίσια του εσωκομματικού διαλόγου ο οποίος θα γίνει αλλά και στα πλαίσια των συνεδριακών αποφάσεων που θα προκύψουν το αμέσως επόμενο διάστημα. Δεν νομίζω ότι στον δημόσιο χώρο, και ειδικά δύο μέρες μετά τις εκλογές, αυτές οι δηλώσεις έχουν να προσφέρουν κάτι παραπάνω» σχολίασε ακόμα. ► Στην επόμενη μέρα στον ΣΥΡΙΖΑ-Π.Σ., μετά το εκλογικό αποτέλεσμα, αναφέρθηκε (Real Fm) ο πρώην Γραμματέας και Υπουργός του ΣΥΡΙΖΑ ΠΣ, Πάνος Σκουρλέτης, εκφράζοντας την άποψη ότι «δεν χωρούν εύκολες και πρόχειρες απαντήσεις», αλλά πως «χρειάζεται μια μελέτη σε βάθος», τοποθετώντας ως «πρώτο στοιχείο κριτικής» του την έλλειψη ουσιαστικής αυτοκριτικής στο κόμμα του από το 2019 και εξής.",2023-06-28 16:09:00
efsyn.gr,https://www.efsyn.gr/ellada/koinonia/395553_gennaio-coming-out-apo-ton-stefano-kasselaki-emblimatiki-antiparathesi-me,ΚΟΙΝΩΝΙΑ,"Γενναίο coming out από τον Στέφανο Κασσελάκη, εμβληματική αντιπαράθεση με τον ακροδεξιό βουλευτή της Ελληνικής Λύσης",2023-06-28 06:00, Ντίνα Δασκαλοπούλου ,"Επιχειρηματίας, απόδημος, υποψήφιος βουλευτής Επικρατείας ΣΥΡΙΖΑ-Π.Σ., έτσι συστήνεται ο Στέφανος Κασσελάκης στους ακολούθους του στο twitter, κι από τη Δευτέρα, όταν έγινε viral το δημόσιο coming out του, θα μπορούσε να προσθέσει –δικαίως– και «ένας από τους ελάχιστους ανοιχτά γκέι πολιτικούς στην Ελλάδα». Ηταν μια εμβληματική και γενναία στιγμή – και είναι πραγματικά κρίμα που δεν έγινε ευρέως γνωστή πριν κλείσουν οι κάλπες, αν και έστω και μετεκλογικά μάς έδωσε μια ανάσα ελευθερίας που όλοι είχαμε ανάγκη. Ο Κασσελάκης βρέθηκε λίγο πριν πέσει η αυλαία της προεκλογικής περιόδου σε τηλεοπτικό στούντιο με επίσης προσκεκλημένο τον Παύλο Σαράκη, βουλευτή πια της Ελληνικής Λύσης. Ο υποψήφιος, τότε, του κόμματος της κηραλοιφής και των επιστολών του Ιησού ζήλεψε τη δόξα του αρχηγού του που στο ντιμπέιτ των πολιτικών αρχηγών εμφάνισε φωτογραφικά ντοκουμέντα με την Παναγιά την Γκέισα (εξ Ιαπωνίας, καμία σχέση με τους γκέι) και εμφάνισε κι ο ίδιος έτερο... ντοκουμέντο με γκέι αυτή τη φορά. Δυο άντρες με το παιδί τους έβγαλαν από τα ρούχα του τον αυτόκλητο υπερασπιστή της κοινωνίας, Σαράκη, που στεντόρεια εδήλωσε πως «εμείς υπερασπιζόμαστε την παραδοσιακή οικογένεια», ενώ στην απλή ερώτηση του Κασσελάκη «Για ποιο λόγο να μην έχω δικαίωμα στην οικογένεια;» απάντησε ο ελληνόψυχος: «Εχετε άλλη άποψη». Σε εκείνο το σημείο ο Κασσελάκης έκανε μια βαθιά πολιτική πράξη, μιλώντας όχι μονάχα στον ακροδεξιό πολιτικό αντίπαλό του, αλλά σε ολόκληρη την κοινωνία μας. «Οχι, δεν είναι άποψη, είναι η ζωή μου. Είμαι υποδεέστερος άνθρωπος από εσάς; [...] Ανήκω σε αυτή τη φωτογραφία. [...] Δεν είναι άποψη, είναι η ζωή μας». Για να δείξει πως οι οικογένειες του ουράνιου τόξου αντιμετωπίζονται ως δεύτερης κατηγορίας στην Ελλάδα, όπου δεν αναγνωρίζονται σε γονείς και παιδιά πλήρη και ίσα δικαιώματα (αφού η κυβέρνηση της Νέας Δημοκρατίας δεν συζήτησε καν το σχέδιο νόμου του ΣΥΡΙΖΑ Π.Σ. για γάμο και τεκνοθεσία για όλ@), ο Κασσελάκης μοιράστηκε την ιστορία ενός ζευγαριού φίλων του με παιδί. Η βιολογική μητέρα βρίσκεται στο τελικό στάδιο βαριάς ασθένειας και θα πεθάνει τους επόμενους μήνες κι έτσι το παιδί, εκτός από την απώλεια του γονιού του, θα στερηθεί και τη δεύτερη μητέρα του, η οποία για τον νόμο θα είναι αόρατη. Ετσι, το παιδί και θα ορφανέψει και θα πρέπει να φύγει από τη μάνα και το σπίτι του και να ζήσει με τους παππούδες του στην επαρχία. Ο Κασσελάκης μοιράστηκε χτες το σχετικό βίντεο στο twitter με το παρακάτω μήνυμα: «Κάθε ΛΟΑΤΚΙ, κάθε AMEA, κάθε ευάλωτος, περιθωριοποιημένος ή πρόσφυγας, που από χθες ανησυχεί ή/και φοβάται από την άνοδο της Ακροδεξιάς και τις θέσεις που θέλει να επιβάλει (μια μικρή γεύση στο video), πρέπει να γνωρίζει ότι τόσο ο ΣΥΡΙΖΑ-ΠΣ συλλογικά όσο κι εγώ προσωπικά θα συνεχίσουμε να είμαστε ΕΔΩ για να παλεύουμε για το δικαίωμά του στην προσωπική ευτυχία!».",2023-06-28 06:00:00
